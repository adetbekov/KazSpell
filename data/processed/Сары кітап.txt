Отыз бес миллион қазақ! Сонда... ақыл жетпес ғажайыпқа ұшырасамыз. Ел иесі ғана емес, жер иесі де қазақ. Жер астындағы, әлемде жоқ қыруар байлық – нәсіл-тегі беймәлім әлдебір келімсектердің қалтасына емес, қазақ халқының игілігіне қызмет етеді. Жер үсті тағы да толған қазақ – республика шегіндегі барша жұрттың тоқсан бес пайызы. Қалған, тума тілі бөтен ағайындардың өзі қазақша сайрап тұр. Яғни, мемлекеттік тілде. Және демократиялық жүйе салтанат құрған республикада ата тегіне қарамастан, барлық ұлттың азаматтық құқығы бірдей. Есебі, қазақ та өз жұртында өгей емес, осындағы азды-көпті орыспен, саны тіпті шектеулі күрд, ұйғыр, кәріспен және басқа да, ешқандай ресми санатта жоқ, небәрі үш-төрт, бес-он кісіден, көпшілігі бірер жүз, асса бірер мыңмен шектелетін, ешкім нақты түгендемеген жүз қырық бірдеңе ұлт өкілдерімен тең дәрежеде, отырса опақ, тұрса сопақ емес, өкіметің ары итеріп, бері жығып жатқан жоқ, отандас ағайындар сен қазақша сөйлейсің, сен қазақсың деп көзге шұқымайды. Ең бастысы – Қазақ республикасы Орталық Азияның сөз жүзіндегі емес, іс жүзіндегі болат діңгегі. Алыстағы Америка Құрама Штаттарының ықылас-пейілі айрықша.
Тақаудағы Орыс елімен құлдық емес, пара­пар еркіндік орайындағы, достық қатынас қалыптасқан. Миллиард Қытайдың өзі қадір тұтады. Алыс-жақын басқа мемлекеттерді түгендемей-ақ қояйық. Құрмет, сыйластық, теңдік. Өйткені Қазақстан – асты толған кен, үсті – кемерінен асқан береке мен ырыс, еңсесі зор, азат республика. Осындай сындарлы, аңсағай елдің ең үлкен байлығы – халқы. Құт-берекесі, сән-салтанаты өз алдына, мұндағы қазақ деген жұрттың ұлттық санасы жоғары, адамгершілік кейпі ерекше, ерлік бітімі жалпыға мағлұм, оқуы мен ғылымы өз заманының алдыңғы деңгейінде. Әдебиеті әлемге танылған, мәдениеті жаңа дәуірдегі өзгеше бір үлгі. Ал ел билігін ұстаған тұлғалар – осы халыққа қызмет көрсетуді өзінің ең негізгі міндеті санайды... Болды. Қалғанын өзіңіз түгендеп алыңыз. Айттық, алыс болашақ емес, бүгінгі күн. Үстіміздегі 2012 жыл... Қисынсыз қиял дерсіз. Қиял екені рас. Бірақ қисынсыз емес. Дәл осылай болар еді. Болатын еді. Егер... егер бұдан сексен жыл бұрын – 1931-1932-1933 жылдарда қазақ халқының басына түскен, ақыры, халқымыздың кем дегенде үштен екісін, әйтпесе төрттен үшін жер жастандырған Ғаламат Ашаршылық болмаса!..
Тарихта әйтпесе былай деген жорамал жүрмейді. Өткен қайтып оралмайды. Қырылдық, тапалдық, жалпы жұрттың ұзын саны ғана емес, кез келген тірі қазақтың көкірегіндегі игі, ізгі қасиет атаулы да еселеп кеміді. Соның ішіндегі ең сұмдығы – кешегі кеудесі биік қазақтың бүгінгі, көрінген көзге түрткен, өзің де мойындап біткен, езілген, жаншылған, кемшілік санасы екен – таратып айтқанда, ұлттық тұрғының ойсырауы. Әйтпесе, осы қалпымызда да кердеңдей басып жүрмес пе едік. Қарасыны сұйылған, рухы сөнген және айрықша есеп, өзгеше қыспақтағы мүсәпір қазақтың өзіндік мінез-құлқы ғана өзгеріп қойған жоқ, басқалардың оған деген қатынасы да жаңаша – биіктен, кемісітіп қарайтын тосын арнаға түсті. Қазақ өзін әлемдегі ең қор халық санайтын болды, басқалар да қазақты одан әрмен жаныштауды, үнемі төмендетіп, қорлап отыруды әдетке айналдырды. Өткенді айтпайық, бүгінгі күннің өзінде Қазақстан шегінде қазақтан кемшін, қазақтан сорлы халық бар ма?! Егер осыдан сексен жыл бұрын жаппай қырылып, тек Америка үндістерінің ғана басынан өткен апатқа ұшырамасақ, қазір біздің шенімізге кім келер еді?! Хош, америкалық үндістер түгелдей дерлік қырылып кетіпті, біздің тұқымымыз біржола құрымапты.
Тәуба демейміз, бірақ өткенді байыптап, бүгінгі ахуалымызды айқындасақ керек еді. Соның ең оңайы және қайткенде де міндеттісі – аруақтарды еске алу, бұрнағы сұмдықтың сырын танып, келешекке бағдар жасау, ойрандалған ошағымызды қайтадан түтетіп, қадарынша қатарымызды толтыруға талпыныс болса керек еді. Яғни, мемлекеттік тұрғыдағы демографиялық саясат. Мұның бергісі – ана мен сәбиге қамқорлық, ішкі, табиғи өсімге жағдай жасау. Екінші – сырттағы, кемі бес миллион қазақтың тым құрыса тең жарымын ата жұртқа қайтару. Іштегі жағдай белгілі. Қатардағы қазақ туажақ сәби түгілі, бауырындағы бірер баласының өзін әрең асырап отыр. Ал сырттан кісі тарту – көші-қон жөні... Біздің егемен өкіметіміз үшін қуаныш емес, қайғы болып шықты. Тәуелсіздік келген алғаш күндерден бастап-ақ ескі жұртына асыққан оралмандардың алдынан қисапсыз бөгесін тартылды, енді міне, соңғы бес-алты жыл орайында ашық жүргізілген қарсы саясат нәтижесінде ең соңғы ұлы көш те тоқырап, біржола тыйым салыну алдында тұр. Жарар, демография – өз алдына дербес, таусылмас әңгіме. Бұрын да талай жазғанбыз, әлі де жазармыз, мына жерде орайына қарай шеті шығып қалды.
Аспандағы құдайдың емес, жердегі әлдебір кісінің қолындағы нәрсе, аса күрделі және бүгінгі билік үшін қауіпті жағдай екен, осымен іркілейік. Ендеше... байлаулы, байлаусыз еркін сөзге ғана тірелетін, шенеунік атаулының босағасын тоздырмайтын, нысан ретіндегі, қағаз жүзіндегі тауарих жайы неге тұмшалап жабылып қалған? Міне, жиырма жыл болды, Алматыдағы, Ашаршылық құрбандарына арналған ескерткіш орнатылмақ белгі тастың өзі тозып, мүжілуге тақаған. Ал Ақмоладағы атаулы белгі – адресін өзгертіп, саяси құрбандар естелігімен алмасып кетіпті. Өкіметіміздің ықылас-пейілі басқаша болғаннан соң, бәрі де табиғи жағдай. Ал тас емес, сөз... Ол да мұқалып, ірімтік қоқырға айналған. Бүгінгі замандағы зерттеу тақырыбынан тыс екен. Яғни, қазаққа ғана қатысты бұл сұмдықты мүлде ескермесе де болады. Шын мәнісінде сұмдық емес, игілік екен. Әйтпесе, бәрі керісінше шығатын еді – мақаланың кіріспе бөліміне қайта қараңыз... Зұлымдық империясы тырапай асып құлаған жылы дүние ғажайып еді. Сол жыл ғана емес, соған жалғас тағы бір-екі жыл. Көңіл қандай, үміт пен тілек қандай, мақсат-мұрат қандай.
Бірақ алакеуім кезеңде айрықша ептілік танытып, өкіметті басып қалған билеуші тап – бұрнағы коммунистік номенклатураның ниеті де, жоспары да басқаша болып шықты. Олар өз бетінше – қарпып қалу, қамтып қалу бағдарындағы жанталас үстінде, біз өз бетімізше – тәтті қиял, орындалмас арман жетегінде, әрекетсіздік емес, қарбалас жұмыс астында. Зиялы қауым, оның ішінде жазармандар тарабынан жаңа тақырыпты, жаңа емес, ескі, бірақ тыйым салынған, жабық жатқан, сан салалы мәселелерді айқындап, көмескінің бетін ашуға жаппай ұмтылыс басталды. Соның ішінде ең бір өзекті, қызығы жоқ, тек дерт-қайғысы ғана бар өзгеше желі – Қазақ Ашаршылығы болатын. Әуелі әрқилы өлеңдер жазылды, бірді-екілі хикаят дүниеге келді. Мұның бәрі – кейін де, тіпті, жүз жылдан соң да жүзеге асуы мүмкін нәрселер. Ең бастысы – Ашаршылықтың шынайы тарихын қалыптау болатын. Осы орайда, талапкер ізденушілер тарабынан жекелеген мақалалар жазылды, бірді-екілі архив деректері мағлұм болды. Мәселен, жер аударылған оқымысты профессордың бойжеткен қызы Татьяна Невадовская жан түршігерлік деректер және нақты фото-айғақ қалдырған екен, архивші ғалым Марат Хасанаев жарыққа шығарды. Әйткенмен, атаулы тақырып мүлде игерілмей жатқан.
Біздегі тарих ғылымының өріс-қауметі белгілі. Дәрежелі оқымыстымыз тінтінектеп, ырғатылып, сүйретіліп, ақыры шалағай бір мақала жазып біткенше қаншама заман. Саны мен сапасын айтпай-ақ қояйық. Жетпіс жыл бойы тек нұсқаумен ғана жүрген, ал 1951 жылғы зобалаңнан соң мүлде жоққа сайған мүгедек, жарымжан ғылымнан не күтуге болады. Қазақ Ашаршылығы күні бүгінге дейін толық зерттелмеген, бар сұмдығы ашылмаған, шалғай тақырып күйінде қалуы заңды. Жан-жақты, түбегейлі зерттелуі үшін партиялық жаңа қаулы керек екен. Онымен де дүние түзелмесі анық, тарихшы ғалымдардың жас, әлуетті, жаңа бір толқыны керек екен. Қайткенде, қалған жұрт кеше ғана колхоз құрылысы мен кәсіподақ тарихын зерттеген оқымыстыларымыз қашан жазады, немене жасайды деп күтіп отырмайтын еді. Ең алдымен, біз басқарып отырған республикалық әдеби « Жұлдыз » журналы, сол тұстағы « қайта құру » және « жариялылық » ұранын пайдаланып, 1989 жылдың бірінші санынан бастап, Қазақ Ашаршылығы тақырыбына айрықша бет бұрды. Көркем шығармалармен қатар, көзкөрген естеліктерге кеңінен жол ашылыпты.
Ақыры, 1989-1994 жылдар орайында « Жұлдыз » журналы қасіретті « Сары кітап » айдарымен деректі зерттеу, айғақты мақалалармен қатар, мүмкін болған, арнайы жүктелген, соған жалғас өз аяғымен келіп түскен қаншама естелік жариялады, қасірет тақырыбындағы барлық дүниені жинақтап, қайыра бастырса, екі томға тартар еді. Бұл кезде « Жұлдыз » ғана емес, қазақ тілді басқа да басылымдар шама-шарқынша, үзік-үзік естеліктерге орын берген. Тасқа басылған жазу ешқашан өшпейді десек, ертелі-кеш бұл жазбалардың барлығы да қайта теріліп, қасірет кітабының қатарын толтыруға тиіс. Міне, осы кезде, ешкім күтпеген, өзгеше бір еңбек дүниеге келіпті. Яғни, « Ғаламат жұт шежіресі ». Орыс тілінде. Авторы – қазақ емес, орыс. Кәдімгі, сары орыс, таза орыстың өзі. Қазақстандық зиялы, ақын әрі жазушы Валерий Михайлов. Игі жақсы – адамзатқа ортақ деген осы. Валера бауырымның маған, жекелей бір әңгіме үстінде, ағынан жарылып айтқаны бар еді: « Сен қазақтың ұлтшылысың, мен орыстың ұлтшылымын, – екеуміздікі де дұрыс! » деген. Шын ұлтшыл – өз ұлтын сүйетін, сонымен қатар басқа жұртты сыйлайтын адам.
Өз халқын қалтқысыз жақсы көрген тұлға бүкіл адамзатты құрмет тұтпақ. В. Михайлов бұл кітабын жаңа мағлұмат, тың толғамдармен үстемелеп, 1996 жылы қайыра бастырды. Осы қалпында, қасірет жылдарының біршама толық тарихы деп айтар едім. Бүгінде 1932-1933 жылдарғы Ашаршылық тақырыбына арналған ең сүбелі, ең елеулі шығарма. Тарихи құжаттар, архив деректері алға тартылады. Сонымен қатар, осы ауыр жағдайды өз басынан өткерген, тікелей куә болған қаншама жанның нақты естеліктері бар. Автордың өзі жүздескен, ауызба-ауыз сөйлескен кісілері. Негізінен ұлт зиялылары, белгілі қаламгерлер. Кейінгілермен қатар, сол замандағы куәліктер де көрініс тапқан. Басқа ұлт өкілдері, ең алдымен орыс зиялыларының жан айқайы. Бір сөзбен айтқанда, Валерий Михайлов « Ғаламат жұт шежіресі » кітабында 1932-1933 жылдарғы Қазақ Ашаршылығы тақырыбын еркін игеріп, шынайы таңбаға түсіріпті. Бірақ ешбір қазақ жазбаған бұл ерекше кітап өз ортамызда қалай бағаланды десек – жекелеген зиялылардың ілтипатынан аспапты. Тек « Жұлдыз » журналында ғана бірер тарауы аударылып басылды және тұтас кітап турасында ұнасымды пікір айтылды.
Кезінде Мемлекеттік сыйлыққа да ұсынылған еді – ғұзырлы жиырма бірдеңе кісіден бес-алты-ақ дауыс жақтап шықты; бұл да сонау алапат жылдардың зардабы – алыс пен жақынды айыра алмайтын, тек бір сәттік пайдасын ғана ойлайтын көрсоқырлық, буынымызды бойлап, қанымызға сіңген тексіздіктің нақты бір көрінісі. Сөзіңді сөйлеп отырған марғасқаны сыйламасаң, құның белгілі болды, сені ешкім де сыйламақ емес. Алайда, айттық – Валерий Михайлов өлмес, өшпес еңбек жасады және бұл тақырыпта, баяғы Роберт Конквесттің « Үлкен террор » кітабындағы тиесілі тарауды айтпасақ, бірінші болды. Валерий Михайловтың қолынан шыққан Ашаршылық шежіресін толқымай оқу мүмкін емес. Енді қазақ халқы ұшыраған жаппай Ашаршылықтың жалпы сұлбасы турасында аз ғана сөз. Жойқын апаттың алғашқы толқыны Октябрь төңкерісімен бірге келді. Орыс шаруалары арасында: « Серп и молот – Смерть и голод » ( « Орақ пен балға – Аштық пен ажал » ) деген мәтел болған екен. Азамат соғысы және оған жалғас советтендіру кезеңінде бұрынғы алып империя шегіндегі барлық жұрт жапа шекті. Әйткенмен, Қазақстан жағдайы өзгешерек еді. Өз тарабымыздан айтсақ, « бұратана » халық жайлаған басыбайлы отар.
Түркістан өлкесі есебіндегі оңтүстік облыстарды қамтыған, 1921-1922 жылғы әуелгі ашаршылық мұның айқын айғағы. Жиын саны бір миллиондай халық қазаға ұшырады. Қазақ тарихында бұрын-соңды болмаған жағдай. Бірақ бұл – барлық бақытсыздықтың басы ғана екен. Қыркүйек айында келіпті. Сыннан өткен, шыныққан, байырғы большевик екен. Бүкілодақтық Атқару комитетінің төрағасы Яков Свердловтың ең жақын досы, 1903 жылдан бастап большевиктер қатарында, 1912 жылдан Орталық комитет мүшесі. Өткендегі айрықша бір еңбегі – құпия келісім нәтижесінде жоғарыдан түскен пәрмен жөнімен, 1918 жылы Екатеринбургте Николай Екінші патшаны бүкіл отбасы және қызметші-қолаңдарымен қоса атқызып тастауы. Бұдан соңғы революциялық жұмыстарға да белсене араласқан, Сталинмен жақсы біліс, Лениннің өзінің алдында беделді, Ресейдің әр тарабында Октябрь жеңістерін бекемдеуші. Қазақстан көсемі болып тағайындалған тұста Орталық Комитет мүшелігіне кандидат. Сенімділердің ішіндегі таңдамалы қатарында. Бір сөзбен айтқанда, рақым, мейірім, адамгершілік атаулыдан ада, кәнігі жендет. Қазақстанға арнайы, төтенше тапсырмамен келген, сондықтан да 1925 жылдың күзінен 1933 жылдың басына дейінгі, бірінен бірі өткен барлық қылмысты істері Орталық тарапынан үнемі қолдау тауып отырған.
Қазақстан шегіндегі бар шаруасын мүлтіксіз атқарып болғаннан соң, яғни, қолдан ұйымдастырылған Ғаламат Ашаршылықтан кейін Мәскеуге алынады және мәртебелі қызметке жегіледі. Қанды қылмыстарына қатыссыз, шет жұрттық шпион деген анайы айып негізінде. Кейін осы қатардағы жұртпен бірге толығынан ақталады ). Азамат соғысы жылдарындағы Сібір әміршісі Колчак айтты деген сөз бар. Ежелден белгілі ақиқат – әлдебір еркін халықты бұғауға түсіру, құлдыққа жегу үшін ең әуелі оның көшбасшы кісілерін қатардан шығару қажет. Бұдан соңғысы оңай. Голощекин Қазақстандағы бар шаруасын осы сыннан өткен тәсіл бойынша бастайды. Бұл кезде бұрынғы Алаш Орда қайраткерлерінің бәрі де ресми қызметтен шеттеген, бірақ әрқилы жағдайда, ағартушылық жұмыстарын жалғастырып жатыр. Осылай қала бермеуге тиіс еді. Бұл тарапта, яғни Алаштың айтулы тұлғаларын біржола құрту бағдарында, Мұстафа Шоқайдың сөзімен айтқанда: « Сталиннің сүйемеліндегі шаласауат... большевик » Тұрар Рысқұлов бар қажыр-қайратымен, пәрменді әрекетке кіріскен. Әрқилы ғұзырлы мекемелерге, саяси полицияға, билікке жақын жекелеген тұлғаларға арнайы, үсті-үстіне жолданып жатқан жалақор арыз-хаттары өз алдына, 1924 жылы көктемде мемлекет және партия басшысы Сталиннің атына, Міржақып Дулатовты, Мағжан Жұмабаевты, Ахмет Байтұрсыновты және тағы қаншама Алаш арыстарын қаралаған үлкен мағлұмдама түсірген.
Ақырғы нәтиже белгілі – 1929 жылы қазақ халқының бетке шығар ең адал ұлдары түгелімен түрмеге қамалды, біразы атылды, қалғаны айдауға кетті. Жалғыз Рысқұловтың еңбегі емес, әрине. Бірақ дәл осы ретте « шаласауат большевиктің » айрықша белсенділігі, көп ұзамай-ақ қажетті мұрат – үлкен мансапқа жеткізген сатқындық қызметі де атаусыз қалмауға тиіс. Бұл кезде қазақ қайраткерлерінің бұрнағы Алаш қозғалысына қатынасып үлгермеген жас, жаңа бір тобы – Смағұл Садуақасов, Сұлтанбек Қожановтар бастаған кейінгі толқыны қалыптасып үлгерген еді. Халқының тағдырына бейтарап қарай алмайтын тағы қаншама жан әрқилы қызметте жүр. Әлі де көзі құрып бітпеген ұлт зиялылары өз алдына. Голощекин мұндай « буржуазияшыл ұлтшылдарға » қарсы аяусыз күрес ашады. Қолында өкімі бар, қазақ арасынан табылған қосшы-көмекшілері де біршама. Ақыры, « Садуақасовщина » мен « Қожановщина » біржола « әшкереленіп », мемлекет қызметінде жүрген, совет өкіметіне қарсылығы жоқ, сонымен қатар туған халқының обалын да естен шығармаған коммунистердің өзі шетке қағылады. Ұлт мәдениетіне қызмет етіп жатқан зиялылар жөні айтпаса да белгілі. Сөйтіп, 1930 жыл қарсаңында Қазақстан шегінде Голощекиннің тежеусіз билігі орнады.
Бұл кезде ірі байларды кәмпескелеу жүзеге асып, қазақ ауылын колхоздастыру жұмысы басталған. Ғаламат Ашаршылықтың алғашқы шарты. Голощекиннің Қазақстанды советтендіру жолындағы барлық ісін Сталиннің өзі « бірден-бір дұрыс саясат » деп бағалайды. Бұдан соң Голощекин мүлде еркін кетіпті. Қазақ ауылын біржола советтендіріп, қазақ жұртын түгелімен колхозға кіргізіп, нұрлы, бақытты болашаққа жеткізу керек екен. Большевиктер билігіндегі барлық тарапта жүргізіліп жатқан жұмыс. Бірақ қазақ жағдайында тек қана сорға бастайтын өзіндік ерекшелігі мол. Және айрықша астары бар зәндем іс. Әлбетте, ең басты бағыт-бағдар – жоғарғы жақтың нұсқауы. Жобаны талқылау кезінде Орталық Комитет мүшелерінің көпшілігі колхоздану үрдісінің тым шұғыл екенін айтып, тиесілі түзетулер ұсыныпты. Алайда Сталин осы жедел қарқынның өзін тым сылбыр санап, бұл маңызды шаруаны тездетуге нұсқайды. Осы орайда Ресей Совнаркомы – Халық комиссарлар советінің орынбасары Т. Рысқұлов Сталиннің өзінен өткен « солақай » болып шығады. Жобаны талқылау кезінде арнайы ұсыныс түсіріпті ( 3 январь, 1930 ). Колхоздану ісін шапшаңдату үстіне, алғашқы жобадағы біршама жеңілдіктер, мәселен, колхозға тартылған шаруаның өз отбасында аз ғана мал қалуы, колхозға ену және кету еркіндігі есептен шығарылады.
Ал тек мал шаруашылығына ғана қараған Қазақстан жағдайы әуелгі, 1935 жылғы межеден шегеріліп, Ресейдің астықты аудандарымен бір мезгілге белгіленеді. Яғни, байтақ ел 1931 жылдың күзі, асса 1932 жылдың көктеміне дейін түгелдей колхоздасуы шарт. Т. Рысқұловтың тиесілі түзетулері енгізілген ең соңғы нұсқа 1930 жылдың 5 январында бекіпті. Бұдан соңғы жағдай белгілі. Украина мен Еділ бойында, Қазақстан мен Терістік Қапқазда жаппай ашаршылық басталды. Орыс тарихшылары мен жазушылары Ресей шегіндегі көлденең апаттың Сталиннен соңғы ең басты күнәкары – Тұрар Рысқұлов болды деп атап көрсетеді.
Ал біз бұл кісіні қазақ халқын Ашаршылық азабынан құтқарушы ұлттық қаһарман ретінде дәріптеп жүрміз ( Тілге тиек болып келген өзгеше хаттар жөні: әуелгі, үстірт екі хат 1932-1933 жылдардың жапсарында жазылған, ал біршама толық, үшінші хат – 1933 жыл, 9 март, Голощекин орнынан түскен соң, Орталық Комитеттің арнайы шешімінен кейін; бұл кезде қазақ қырылып біткен; өзі күнделікті кіресілі Сталинге бар жағдайды тым құрса бір жыл, тіпті, жеті-сегіз ай бұрын мәлімдеуге мұршасы келмеген, немесе, осының бәріне сенің өзің жауапкерсің деп сөгіс арқалаудан қорыққан... ) Бірақ біз қалай бүркемелесек те, ақыр түбі шындық ашылмай қалмайды екен. Бұл ретте әуелгі нақты дерек « жылымық » кезі, « Вопросы истории » журналының 1964 жылғы 1-санында жарияланған еді. Содан соң қазақ тарабында алғаш рет 1989 жылы, « Жұлдыз » журналының 7, 8 сандарында айтылды. Партиялық, атаулы нұсқаудан соң Голощекин біржола күшіне кірді. Әлдеқандай бөгет жасауы мүмкін ұлт зиялыларының көзі тірілері алыс айдауда, бірлі-жарым басы бостары сырт аймақтарда және қолдарында не билік, не баспасөз жоқ. Голощекин өз төңірегіне санасыз ғана емес, айрықша жандайшап ұлт сатқындарын топтастырады.
Қазақ ауылын біржола тұралату, барлық халқын жерге тығу бағдарындағы жаппай қарақшылық басталды. Ірі байлардан соң орта шаруалардың, оған жалғас тақыр кедейлердің өзінің қолдағы барлық малы кәмпескеге түседі, тартып алынады. Әлбетте, қарсылықсыз болмаған. Бірақ халық қарусыз. Елдің әр тарабындағы наразылық, көтеріліс атаулы қанға боялып басылды. Ақыры, 1931 жылы сыз берген Ашаршылық 1932 жылы жаппай апатқа ұласады. Бірден-ақ дабыл қағылғанын көреміз. Ашаршылық, босқын жайы Қазақстан өкіметінің көз алдында, Мәскеудегі Орталыққа да мағлұм. Қатер қарасын ең алдымен танып, жоғарыға хабарлаған – Ресей, Батыс– Сібір крайкомының бірінші хатшысы, ұлты латыш Роберт Эйхе болған сияқты. Босқын қазақтар, аш қазақтар теміржолмен қаптап келіп жатыр, өліп жатыр деген. Арнайы сұрау түскенде Голощекин: бізде бәрі дұрыс, ешқандай себеп жоқ, бұл қазақтар көшпенді халық, қыдырып, қаңғырып жүрген деген тұрғыда жауап қайтарса керек. Кәмпескеден қашқан бай-құлақтар деген ресми қатынас түседі. Және Ресей шегіндегі тиесілі аймақ, облыс басшыларына мұндай қашқындардың бәрін тұтқындап, Қазақстанға қайтару туралы талап қойылыпты.
Сондай-ақ, айдаудағы саяси айыптылар: В.Иогансон, О.Селихова, П.Семинин– Ткаченко, Ю.Подбельский, А.Флегонтовтар 1932 жылы 1 февральда – ең бір қажетті кезеңде, Мәскеудегі ғұзырлы билік атына арнайы хат жолдапты. Осы жылы жазда Ғабит Мүсірепов, Мансұр Ғатаулин һәм Мұташ Дәулетқалиев, Қадыр Қуанышев, Емберген Алтынбаевтар қол қойған « Бесеудің хаты » және жазылады. Қатер дабылы осы, бүгінде белгілі санаулы деректермен ғана шектелмесе керек. Алайда, мұндай төтенше ақпардың барлығы да өтірік, тап жауларының социалистік құрылыс табыстарын көре алмаған арандатушылығы деген желеумен мүлде ескерусіз қалады. Және дабыл көтерушілердің барлығы да қатаң жауапқа тартылған, көпшілігі ертелі-кеш « халық жауы » ретінде атылып та кеткен. Қазақты жаппай қырғынға ұшыратқан науқан кезінде Қазақстан Өлкелік партия комитетінің екінші хатшысы Ізмұқан Құрамысовпен Өлкелік Халық комиссарлар советінің төрағасы Ораз Исаев Голощекиннің өзінен де асып түскенін көреміз. Ал « Қазақстан ақсақалы », яғни Атқару комитетінің басшысы саналатын сауатсыз Елтай Ерназаров бас шұлғумен болыпты. Дәрежесі төменірек жандайшаптардың да аты-жөні түгел белгілі, шетінен тізіп атай берсек, тақырыбымыздың ұшығынан адасамыз. Осыларға керісінше, өкімет төңірегіндегі бірлі-жарым азаматтардың қауіп ойлаған, туған жұртын апаттан арашаламақ болған жасқаншақ талабының өзі аяусыз жанышталып отырған.
Қасақана, жоспарлы геноцид деген осы емес пе. Әдепкі науқан болса, қатеден кетсе, сол 32-жылдың күзіне жетпей-ақ бар жағдайды түзетуге болатын еді. Қазақ шығынын бірер жүз мың, асса жарым миллионмен шектеуге мүмкін еді. Керісінше, осы жазда халықтың қолында қалған ең соңғы бұзау-торпаққа дейін тартып алынады. Бүкіл қазақ даласын қаптай жайылған, мыңғырған төрт түлік түгел қолды болған екен. Ірі қара мен тұяқты мал, кеміте есептегеннің өзінде ондаған миллион. Содан соң қайда жіберді? » деген сауал тумағы орынды. Бұрынғы-соңғы зерттеушілердің ешқайсысы бұл жағына бармайды. Большевиктер соншама малды не қылды? Ғұзыры жоғары БК ( б ) П Орталық Комитетінің 1929 жылғы 20 декабрьдегі « Ет проблемасын шешуге қатысты шаралар » дейтін атаулы қаулысы бойынша, Россияға айдады. Жазда аяғымен кетсе, қысқа қарай сойып, қатқан өлі етке айналдырып, эшелон, составымен пойызға тиеп, ішкі аймақтарға жөнелтті. Социалистік құрылыс жолында еңбек етіп жатқан орыс пролетариатының аузын майлау үшін. Сібірден бастап, Москва, Ленинградка дейін. Бәлкім, одан арыға – достас Батыс елдеріне асыруы да ғажап емес.
Халқы аштан қырылып жатқан Украинадан тәркіленген астықты Германияға жөнелткен ғой, Қазақ даласынан нәр алған дәмді, семіз еттің бір бөлігі дәл осы кезде коммунизмнің ең жақын туысы фашизмнің туын көтергелі жатқан ағайын жұрттың сыбағасына тартылуы күмәнсіз. Ақыры, тіршілік көзі – талауға түскен, із-түзсіз жоғалған төрт түлік малдың соңынан мал иесі қоса кетті. Арылмас қайғы. Орны толмас қаза. Алаш жұртының арғы-бергі тарихында болмаған апат. Бүгінгі нәтижесін көріп отырмыз. Зардабы сексен жыл емес, сегіз ғасырға кететін зұлмат... Қашанда зорлықшыл империя атаулының түпкі саясаты біреу-ақ: үстемдік, өктемдік. Қарсылық серпін ғана емес, әлденендей наразылық лебінің өзін аяусыз жаныштаумен қатар, бұра тартуға жол қалдырмай, бәрін алдын-ала реттеп отыру, яғни билеуші әулеттің бүгінгі кеңшілік, ертеңгі кеніш ғұмырын қамтамасыз ету. Осы орайда, большевиктер өкіметі нендей күнәсі үшін бүкіл қазақ халқын өлім жазасына кесті деген жұмбақты сауал шығады. Жалғыз-ақ жауабы бар – кең байтақ жері үшін!.. Империяның Батыс аймағындағы, ол да қырғынға ұшыраған Украина туралы айтпай-ақ қоялық. Украиндар бұл мәселенің түйінін бізден көп бұрын шешіп қойған. Геноцид. Бізде де геноцид.
Яғни, көпке белгілі, жалпақ тілмен айтсақ, жұртшылықтың белгілі бір бөлігін, тұтас халықтарды нәсілдік, ұлттық немесе діни себептермен қырғынға ұшырату! Десе де... Өзбек аман. Қырғыз аман. Түркменге де тиіскен жоқ. Нәсілі бір, тегі орайлас, тілі үйлес, діні ортақ ағайындар ішінде « айрықша таңдау » қазаққа түсіпті. Неге? Неге ғана қазақ қырылуға тиіс еді? Айттық. Негізгі жауабы анық. Кең байтақ жері үшін. Және... ежелгі, ескі кек жөнімен. Яғни, бұдан жеті, алты, бес ғасыр бұрынғы, болған, болмаған зорлық, зәбірдің қарымтасына. Патшалық империя кезінде көтерілген мәселе. Ресей тарихы барлық уақытта да « қырғыз-қайсақ » жұртын баяғы « татар-моңғолдың » жалғас мұрагері санаған. Және бұл – ғылыми тұрғыда дәлелденген жағдаят. Алғаш Н.Карамзин тарихында елес берген. Бұдан соң тарихшы-этнолог Н.Аристов қазақ ру-тайпаларының шығу тегін зерделей келсе, бұл халық Шыңғыс хан тұсында « татар » аталған қауымның тікелей жалғас, сарқыты деп дәйектеген. Енді бір атақты оқымысты Г. Грумм-Гржимайло да Шыңғыс ханның туы астында болған белгілі рулардың біразын кейінгі қазақтан табады.
Атақты қаламгер В. Короленко Қазақ даласына қатысты жол жазбаларының бірінде кешегі Шыңғыс хан ұрпақтары бүгін жұпыны малшыға айналыпты деген. Орайлас мысалды көптеп келтіруге болады. Мұның бәрі – ұнамды тұрғыдағы, танымдық байыптаулар. Осыған керісінше, империялық астам көзқарас, ашық жаулық пікірлер де көп болды. Мәселен, 1907 жылы Мемлекеттік Думада және Жер игеру департаментінде: « Қазіргі қазақтар – кешегі Шыңғыс хан Ордасының ұрпағы, сондықтан оларды Америкадағы қызылтері жұрт сияқты, біржола жойып жіберу керек! » деген сойқанды сөз ашық айтылыпты. Кезінде Әлихан Бөкейханов қарсы дауыс көтерген. Арада он жыл өтпей, төңкеріс болды, патшалық билік коммунист-большевик билігімен алмасты. Алайда, ғасырлар бойғы империялық пиғыл өзгере қоймапты. Түркістан өңіріндегі, 1918 жылы басталған алғашқы Ашаршылық кезінде, ғұзырлы большевиктердің бірі Тоболин өкіметтің ресми мәжілісі үстінде: « Қазақтар экономикалық тұрғыда әлжуаз халық ретінде онсыз да қырылып кетуге тиіс, сондықтан әлденендей көмек көрсетілуінің өзі әбес » деп мәлімдейді. Бәрі баяғыша. Бұрынғыдан басқадай ұрандар көтерілгенімен, ежелгі империялық саясат одан әрі жалғасты.
Енді патша заманындағы, езілген ұлттарға ара түсер орыс зиялысы жоқ, заң-низам, адамгершілік, ізгілік атаулы аяққа басылған, билеуші жаңа әулет – коммунистер жыртқыш империяның өрісін бұрынғыдан әрмен кеңейте түсуге барын салды. Большевиктер өкіметі патшалық заманда көңілде тұрса да мүмкін болмаған жағдай – бүтін тіршілігі мал сүмесіне ғана қараған қазақ халқын біржола құртудың төтенше амалын ойлап тауыпты. Ізгілік атаулының қолқа-тамыры ортақ десек, зұлымдық атаулының нәсіл-тегі жоқ екен. Бар жарлықтың басында тұрған Сталиннің ұлты гүржі, негізгі, жауапты орындаушы Голощекин – жойыт, оның өзінен де асып түскен ең сенімді жандайшаптары Исаев пен Құрамысов – қазақ, бәріне ортақ сыпат – нағыз большевик-коммунистер, ал олардың аз уақытта абыроймен атқарып шыққан зұлымдық істері – империялық саясат шеңберінде, империяның мәңгілік мүддесі жолында. Осыған орай жүргізілген ұтымды жұмыс нәтижесінде, айналасы бір жарым-екі жылда үш мың жылдық тарихы бар, нешеме ғасыр бойы бүкіл Орталық Азияны дүбірлеткен ұлы халықтың басым көпшілік бөлігін қан шықпаған қасап қырғынға түсіріп, қалған азшылығын мүсәпір жағдайға жеткізіпті. Кең байтақ дала қаңырап қалды. Енді бұл жаңа, азат отарды өктем, билеуші нәсіл – жаңа жұртпен толтыру қажет еді.
Алайда, бұл кезде әлемдік жыртқыш империялар өзара жағаласып кетті. Қазақстан – ауыр жеңілістерге ұшыраған Советтік Россия үшін сарқылмас қазына, артық-ауыс адам атаулыны айдап тығатын жаппай түрмеге айналды. Соғыстан соңғы кезеңде, аз-маз ес жиған соң, 50-жылдардың басында бұрнада іркіліп қалған « Тың көтеру » – отарлық шапқынның жаңа бір дәуірі басталады. Өзгеше қысым, зұлматтың бәрін айтпағанда, 1959 жылғы санақ бойынша, қазақ халқы өзінің тарихи отанында барлық жұрттың үштен біріне де жетпей қалады – небәрі жиырма тоғыз пайыз... оған жалғас сұмдықтарды, бүгінгі, біршама өсіп-өнсек те теңсіздік жағдайындағы мүшкіл халімізді тәптіштемей-ақ қоялық. Басқа бір кітап, басқа бір еңбектердің сыбағасы. Әр тұста әрқилы сан айтылды. Дүмше коммунист, кезінде Алаш азаматтарының ақталуына қарсы болған советтік тарихшы Б.Төлепбаев бір миллионнан асырмайды. Большевиктік санадан арылмаған, бүгінгі егемен өкіметпен жалғас шалағай демограф М.Тәтімов бір миллион жеті жүз мыңға тірейді. Алғашқысы көпе-көрнеу жалған, кейінгісі ой-жота долбар. Колхоздастыру тарихын тексерген, негізінен Ашаршылық емес, кәмпеске және босқындар мәселесін сөз еткен Талас Омарбеков екі миллион екі жүз отыз мыңмен шектейді. Бұл да ресми есеп, өкіметтік құжаттар негізінде шығарылған түйін.
Басқа бір тұрғыдан қарағанмен, біз де дәлме-дәл айта алмаймыз. Өйткені, Ашаршылық қарсаңындағы қазақтың ұзын саны нақты белгісіз. Бар дерек – кемшін, азайтылған жағдайда. Керісінше, Ашаршылықтан соңғы мағлұматтар түгел еселеп өсірілген, жалған. Әйтсе де, Ашаршылық құрбандарының жалпы санын шамалап көрсетуге мүмкіндік бар. Жалпы саны болмаса да, бүкіл қазақ құрамындағы үлес салмағын. Біз мана 1932-1933 жылдар бүкіл халықтың анық үштен екісін, бәлкім, төрттен үшін жалмады дедік. Қазақ Ашаршылығының аумағы мен сұлбасы басқадай қорытындыға жол қалдырмайды. Ал шамалап айтқанда қанша жан десек... ескілікті деректерге сүйену қажет болады. Империя шегіндегі қазақ 1897 жылғы Бүкілресейлік санақ бойынша, төрт миллион және сексен төрт мың. Бұдан соңғы 1916 жыл дүрбелеңі, Азамат соғысына жалғас қиындықтар бар. Десе де, алаш жұртының ортасы ойылмаған. Отыз бес жыл орайында екі есе өспегеннің өзінде, бес-алты миллионды еркін еңсеруі анық. Кемітіп айтқанда. Осыған орай мен Ғаламат Ашаршылық кезінде кемі үш, әйтпесе төрт миллион халқымыз қазаға ұшырады деп білем ( Екінші бір есеп – жеті миллионның бесеуі кетті ). Апат аймағын елестетейік. Ашаршылық бүкіл Қазақстан шегін толық қамтыды.
Еділді сағалай босқын тапқан Батыс шекара, Өзбек, Қырғызға өтетін Түстік шекара, Қытайға қарай қашатын Шығыс шекара демесек, бүкіл Орталық – кең байтақ Қазақ жеріндегі қисапсыз халықтың оннан тоғызы жусап қалды. Қиямет кешуден тірі шыққандардың әңгімесі басқадай есепке жол қалдырмайды. Ресеймен шектес, неше мың шақырымдық Солтүстік шекарадан асқандар түгелге жуық барған жерінде аштан, немесе таяқтан өлді. Кейінгі орыс жазушыларының дәйекті куәлігі бар. Басқа тараптағы шекараларды да сөз үшін ғана айтып отырмыз. Әуелде олар да ел ішінде жаппай қырылды, дәрмені бітіп, жолда қалды. Жеткендері, өткендері бестің бірі, бәлкім одан да кем. Өткеннен соң да жарылқанғаны шамалы. Батыста Еділге емсегендер Қазақстан шегінен тысқары қазақтарға барып паналады, ұлы дарияның бойынан балық аулап үнем айырды. Шығысқа ұмтылып, Қытай шекарасында қызыл сақшылардың қорғасын жаңбырының астында жығылғаннан қалған жұрт та сондағы қазақ арасына сыналап, өлмес талғажау тапты. Өзбекке өткендер жас қыздарын сатты, алтын алқа, ақ күмістерін бір жапырақ нанға айырбастады. Қырғызға кеткендер тонын сыпырып, етігін шешіп берді. Күні кеше ғана жарым дүниені толтырып тұрған, байлығы шалқыған дарқан қазақты ешкім де есіркемепті.
Құдай аямаған халыққа кімнің жаны ашымақ... Қай тарапта да тұзы таусылмаған санаулы кісілер ғана аман шығыпты. Байыптап, тексеріп қарасаңыз, қазір Қазақстан шегінде жер басып жүрген әрбір қазақтың сол, Ашаршылық кезеңін өткерген әулет-жұрағаты әлдебір кездейсоқ, сәтті жағдай нәтижесінде ғана тірі қалғанын айғақтар едік. Бүгінгі үлкендер өздерінің әкелері мен аталарынан естіген әңгіме, ертелі-кеш таңбаға түскен нақты куәліктер бұған ешқандай күмән қалдырмайды. Ешбір заманда ешбір халықтың басына орнамаған жаһаннамсыз тозақ. Иә. Исі қазақта Ашаршылыққа ұшырамаған отбасы қалмады дедік. Жалпылай айтылған сөз. Жарты күн тарықпай, жайраңдап өткен кісілер де болыпты. Сол қылмысты науқанға дем қосқан большевик басшылар, аудандық, ауылдық деңгейдегі жендет белсенділер. Солардың ұрпақтары бүгінде ел билігінде отыр. Ашаршылық – демографиялық апат қана емес, рухани апатқа да ұласқан зұлмат екен. Сұмдықтың, жетесіз мәңгүрт жағдайдың мыңнан бірін ғана айтайық. Қазақ халқын сексен жылда оңалмаған, жүз алпыс жылда да неғайбыл, бәлкім ешқашан орны толмас апатқа ұшыратқан Ашаршылық турасында айтудың өзі күнә саналады. Тәуелсіздік алдық, жарылқандық дегеннен бері жиырма жыл өтсе де, Ашаршылық құрбандарын еске түсірер ешқандай нысан жоқ. Апаттың 70 жылдығы атаусыз қалды.
Зерттеу, білу, таным жағы мүлде жабық жатыр. Бірақ өткен тарихты жарым әлемді қанды шеңгелінде ұстаған коммунистік билік те өзгерте алмады, оның бүгінгі жалғасы – егемен өкіметіміз де жауып тастай алмақ емес. Атүсті, шағын мақалада тұншыққан, мәңгілік шердің бір түйдегін ғана сыртқа шығардық. Неше том кітап жазсақ та, бар Сұмдықты айтып түгесе алмас едік. Атаңнан тартып, өзіңнен өтіп, ұрпақ, зәузатыңның сүйегімен кетер мұң мен зар. Алапат қырғын. Ешқашан ұмытылмауға тиіс зұлмат. Осыған керісінше, сүйікті үкіметіміз бен билеуші партиямыздың бар ісі басқаша шығып отыр. Сексен жылдығының сиқы мынау, Тоқсан жылдығы еленер, еленбес, алдағы Алаш жұрты Жүз жылдығын күңіреніп еске алуы күмәнсіз дейміз. Түбегейлі зерттеулер жарыққа шығады, өткендегі естеліктер кеңінен жарияланады, ол кезде басқаша аталатын Қазақ астанасы мен Алматыда ғана емес, аймақтық үлкен қалаларда, тіпті, кішігірім ауыл, кент атаулының бәрінде әрқилы сыпаттағы арнайы ескерткіштер тұрғызылады. Ең бастысы – өткен Сұмдықта омырайған ортасын толтырудың төтенше амалдары қарастырылып, жүзеге аса бастайды.
Яғни, еліміз шын мәнісіндегі тәуелсіздікке жетіп, республика шегіндегі барлық істі оң жолмен, жер иесі байырғы халықтың мақсат-мүддесі тұрғысынан шешуге ұмтылады деген сөз. Біздің отыз жасымызда жазылып, әупіріммен әрең жарыққа шыққан алғашқы бір романымызда астарлап айтылғандай, Асан Қайғы арман еткен, яғни жат жұрттың телімінен тыс кеңшілік, кеніш заманды өзіміз көрерміз, көрмеспіз, қазіргі жас әулетіміздің сол күнге жетуі хақ, ал немере-шөберелеріміз өз Елі – ежелгі әрі Жаңа Жұртта ғұмыр кешуге тиіс. СОЛ БІР АУЫР ЖЫЛДАРДА Ғалым Ахмедов Отызыншы жылдардың басынан 1935 жылдың аяғына дейін бұрынғы Әулиеата, қазіргі Жамбыл қаласында зооветтехникум директоры болып қызмет істедім. Қазақстанда совхоздар көптеп құрылып жатқан кез. Соларға мамандар даярлау үшін Алматыдағы техникум Әулиеатаға көшіріліп, совхоздар халкомына ( Халық комиссариатына ) берілген. Бірақ 1925 жылы Қазақстан өлкелік партия комитетінің бірінші хатшысы болып Ф. Голощекин келгеннен кейін ол кісі « Ұлы Октябрь революциясы Қазақстанға соқпай жанамалап қана өткен, қазақ кедейлері революцияның жемісін татпаған, сондықтан Қазақстанда « Кіші Октябрь өткізу керек » деген өзінше теория шығарып, 1927-1928 жылдары әуелі егіндік, шабындық жерлерді қайта бөлу, одан кейін қазақтың ірі бай-феодалдарының мал-мүліктерін кәмпескелеу науқанын жүргізді.
Оның ізінше « кулактарды тап ретінде жою негізінде елді тұтас колхоздастыру » науқаны басталды. Көпшілігі сауатсыз қалың елдің ішінде сол кездерде: « Колхоз болғанда мал-мүлік, қатын, бала да ортақ, жұрт қырық құлақ қазаннан ас ішіп, қырық аршын көрпенің астында бәрі бірге жатады екен » деген сияқты алып қашпа сөздер тарады. Оған бір жағынан сол кездегі үгіт-насихат жұмысының әлсіздігі де себеп болды. Ол жылдары қоғам жұмысына араласқан адамдардың көпшілігінің білімі аз, кейбіреулері төменнен жоғарылатылған ( выдвиженец ) адамдар еді. Көбі ниеті түзу болғанымен, істің жөнін білмейді, тек құр айқай, соның нәтижесінде асыра сілтеушілік кең орын алды. Сонымен қатар жоғарыдан берілген нұсқаулар да кулактарды тезірек құртып, елді белгіленген мерзімнен қалдырмай, колхозға тартыңдар деп асықтырды. Бұрын малының жайына қарай әрқайсысы әр жерде отырған елді бірден отырықшылыққа айналдырып, ешбір дайындықсыз бәрін бір жерге топырлатқаннан кейін шаруашылықтың күйі тайды. Оның үстіне елдің астығы шыққан-шықпағанына, тіпті егінді еккен-екпегеніне қарамай жоспар беріліп, оны орындау « бірінші парыз » болып есептелді. Уәкілдер мен белсенділер ештеңемен санаспай, елдің ішіп отырған азығына дейін сыпырып әкетіп жүрді.
Мұндайда ауданда, облыста болсын « шаш ал десең бас алатын » адамдардың мансабы жоғарылады. Сол жылдары бізде бір Қырықбай деген, ертеректе партияға кірген, бірақ хат танымайтын, жасы біразға келген бір адам жұмыс істеді. Саяси сабақ өткізгенімізде ол екі сөзінің бірінде: « Жарықтық партияның сара жолы » деп отырушы еді. Бұл бірақ ешкімге зияны жоқ момын адам болатын. Ал мен бір себеппен 1931 жылы ел ішіне шыққанымда, « Бипылни Мамыт » деген сол кездегі бір белсендіні көргенім бар. Еңгезердей сары жігіт, жасы отыздар шамасында, хат танымайды, бірақ актив-белсенді. Қолында дойыр қамшысы бар, елден астық жинап жүр екен. Көрінген кісіге тек: « Ой, әкеңнің... бипылни » дейді екен, жоқ десе қамшымен тартып-тартып жібереді. Мұның « бипылниы » не десем, орыстың « выполни » деген сөзі екен ғой, өзі содан басқа бір ауыз орысша білмейді екен. Міне, ауылдық жерлердегі белсенділердің түрі осындай болып келетін. Ал елге шыққан уәкілдердің де көпшілігінің әлгі Мамыттан артықшылығы шамалы болатын. Бір жолы аупарткомның тапсырмасымен, астық науқаны емес, басқа жұмыспен ел ішіне шықтым.
Қаладан алпыс-жетпіс шақырым жерде Новоивановка деген орыс селосы бар екен, қазақтар оны Жетібай дейді. Селоның орыс тұрғындары түгел дерлік қашып кеткен, МТС-та істейтін үш-төрт үй орыс, азғантай қазақтар бар. Сонда ауданнан келген бір жауапты қызметкер сол маңдағы колхоз басшыларын жинап, мәжіліс өткізіп жатыр екен. Ол кездерде колхоздар ұсақ болатын. Ауданда сыпайы жүретін әлгі уәкіл колхоз басшыларын біресе орысшалап, біресе қазақшалап боқтайды. Мен шыдай алмай: « Ау, мұның қалай, жұртты беталды сөгуге болмайды ғой » десем, ол: « Осылай сөйлеспесең, бұлар жоспарды орындамайды » дейді. Дегенмен, менің сөзімнен кейін ұялды ғой деймін, уәкіл жұртты боқтауын қойды. Байқаймын, шаруасы әбден күйзелген колхоз басшылары бар дүниеден түңілген түрмен төмен қарап, осы жиналыстың тезірек бітуін асыға күткен сияқты. Колхоз басшылары: « Жоспарды орындаймыз, астықты табамыз » дегендерімен де, мына уәкілдің қысымынан тезірек құтылу үшін айтылған бос уәде екені белгілі еді. Жиналыс соңынан жұрт тарқамады, сөйтсем, қаржының кімдікі екенін кім білсін, уәкіл кеспе астырған екен, бірнеше шыны шарап та бар екен.
Бірер тастап алғаннан кейін уәкіл отырғандарға өлең айтыңдар деді, бірақ жұрт оған ықылассыз еді. Уәкіл қоймаған соң орта жастағы бір адам өте зарлы бір ән салды. Өлеңінің сөзі жадымда жоқ, бірақ аяғын: «... Ой, алла-ай, заман болды-ау қандай-ай! » деп бітірді, әнінің өзі де адамның сай-сүйегін сырқыратқандай еді. Уәкіл оған: « Қайдағы контр өлеңді айтасың » деп ұрысқан соң, ол да бітті. Сонда бір қартаңдау, жүдеу колхоз бастығының аш қарынға ішкенге қызып қалып, теріс қарап өзіне өзі: « Ие, қатын-бала өлсе өле берсін, планды орындау керек... » дегенді ызамен күбірлей қайталап отырғаны осы күнге дейін көз алдымнан кетпейді. Бір күні аудандық партия комитеті мені шақырып алып, қаланың түбіндегі « Қызыл жұлдыз » ( ел оны « Қоштөбе » дейді ) колхозында егіс жұмысы жүрмей жатқанын, соған басқа ауылдардан адам, көлік жіберілгенін айтып, маған сонда барып жоспарды тез орындап қайтуды тапсырды. Барсам, егіс жері құрғап кеткен, шаңдағы бұрқырап аспанға шығып жатыр. Жер суармалы да емес, тәлімі.
Содан соң мен аупартком хатшысына хат жазып, құрғақ топыраққа тұқымды босқа ысырап қылудың жөні жоқ екенін айтып, бір адамды жібердім. Аупартком хатшысы, бұрын екеуміз Ақтөбе губерниялық атқару комитетінде ол орынбасар, мен хатшы болып, бірге істегенбіз, өзі бір кездерде әдебиетке де араласып жүрген Жұмағали Сәрсеков деген жөн білетін-ақ адам еді, менің хатыма: « Колхоздың егіс жоспарының орындалуына басыңмен жауап бересің » деп бір жапырақ қағаз жазып жіберіпті. Колхоз бастығы Ғұмар деген біразға келген татар болатын, ол байғұс басын шайқап: « Ай, қарағым-ай, мый атала болып кетті ғой! » дей береді. Жоспарды орындап қайтқан соң Жұмағалиға барып: « Ау, көріне көзге өнбейтін жұмысқа жұртты босқа жанықтырғаның не? » дегенімде ол: « Қайтейін, мына жақта Крайком мен обком қысып жанымды шығарып бара жатыр » деді. Шаруашылыққа сондай ұқыпсыздық, барлық жұмыс тек жоғарыдан келген жоспарды орындап, рапорт беру деп білетін тәртіп күні кешеге дейін орын алып келді. Бір жылы өз еліме барғанымда, біздің ауылдың жеріндегі совхоздың директорымен егістерін аралап көрдік.
Ақтөбе маңы жері қуаң болғандықтан, бұрын ел бидай нашар шығады деп, оны аз салып, көбіне тез пісетін тары егуші еді. Совхоз бұрын жұрт тары да екпейтін жерлерге бидай еккен екен, онысы бойы бір қарыс, әр жерде бір қылтанақ болып қана шығыпты. Директорға: « Біздің ел мына жерге тары да екпейтін, неге бидай ектіңдер? » дегенімде ол: « Бұл жерге ештеңе шықпайтынын өзіміз де білеміз, бірақ жоспар берген соң, оны орындамасаң басың кетеді, басқа егін салатын жер болмаған соң амалсыздан жыртамыз » деді. Бұлардың көбі Сарысу, Талас аудандарынан келген. Қала маңындағы ауылдардың да көпшілігі ашығып, олар да тамақ іздеп қалаға келеді. Қалаға жақын жерде, Талас өзенінің оң жақ бетінде Свердлов атындағы қазақ колхозы, онымен араласып жатқан іргелес « Красная заря » деген орыс колхозы бар. Сол Свердлов атындағы колхозды аупартком біздің техникумға шефке берген, мені аупартком сол маңдағы он бір колхозға уәкіл етіп жіберді. Мен барғанда орыс колхозындағы адамдар түгел дерлік үй-жайларын тастап кетіп қалған екен. Қазақ колхоздарында халықта азық жоқ, алды аштан өле бастаған.
Малға шөп жоқ, олар да, алды көтерем болып өліп жатыр. Аудан басшылары жақын жердегі бір совхоздан шөп алып берген, бірақ оны тасуға жарайтын адам жоқ, сондықтан техникумның мал дәрігерлік және зоотехника бөлімдерінің соңғы курстарының студенттерін « тәжірибе өтеу үшін » деген сылтаумен колхозға әкеліп, мал қарауға және шөп тасуға пайдалануға тура келді. Сол кездерде ашыққан халық түнде қораға кіріп, малдың сан етін кесіп әкетіп жүрді, сондықтан күзетке де студенттерді қойдық. Сол қыста көзіммен көрген жан түршігерлік бірнеше уақиғаларды айтып берейін. Әскери киімді, жағасындағы петлицасында төрт ромбысы бар, ондай адамдар ол кездерде қазіргі генерал дәрежесінде болса керек. Шомбал қараторы жігіт мені оңаша шығарып алып, өзінің Алматыдан келгенін, фамилиясы Петров екенін айтып танысты. Атын ұмытып қалдым, ұлты якут екен. Ол маған: « Осы ауылда біреу кісі сойып жепті ғой, білесің бе? » деп сұрады. Мен білмейтінімді айттым, шынында да ондайды естіген жоқ едім. Содан соң ол: « Қазір бір жерді тінтіп көреміз, сойылған адамның қалған еті сол жерде болу керек.
Комиссияның бір мүшесі өзіңсің, ауатком қосып берген, кәне, солай қарай барайық » деді. Ол кезге дейін өлген кісі көрген жоқ едім, соны айтып, бармасам қайтеді деп едім, Петров күліп: « Қашанғы көрмей жүре бересің, енді көр » деп мені қолтықтап жұрт тұрған жерге карай алып кетті. Ауылсовет, колхоз бастығы, бригадирлер және басқа да адамдар бір үйдің алдына бардық. ГПУ-дің адамдары қолына күрек алған бір-екі жігітке үй алдындағы күресінді көрсетіп: « Осы жерді қазыңдар » деді. Сол жерден жаман тонға ораған адам сүйегі шыға келді. Денесі мүшеленген, басы денесінің үстіне салынған, ауызы ырсиып, тістері ақсиып тұр. Ернінің үстінде селдірлеу мұрты, иегінде шоқша сақалы бар, жасы қырық бес-елу шамасында. Фельдшер мүшеленген денені түгелдеп, жүрегі мен тағы бірдеңелерінен басқасының түгел екенін айтып, акт жасады. Уақиға былай болған екен. Мерке жағында ертеде, жаңылмасам, Баянды деген болыс болса керек. Соның жалғыз баласы ашыққан соң ертеректе осы ауылға ұзатылған апасын іздеп келсе, ол апасы үй-ішімен аштықтан қаңғып кеткен болып шығады.
Содан соң апасының көршісі бір әйелдің үйіне қонады... Келесі күні екінші көрші әйел тауығын іздеп жүріп, әлгі әйелдің қорасының тесігінен қараса, үй иесі әйелдің адам сойып жатқанын көріп, ойбайлап қаша жөнеледі. Ауыл адамдары бұл істі ешкім білмесін деп жасырса керек. Қаладан келген адамдар кісі сойған әйелді алып кеткен, содан соң не болғанынан хабарым жоқ. Көлік жоқтың қасы. МТС-тен екі трактор келген, трактористер техниканы байыптап үйрене де алмаған, курстан жаңа шыққан бір-екі орыс жігіттері тракторды жөндеп жүргізе де алмайды, істегендерінен тұрғандары көп. Жоғарыдан жерді кетпенмен де жыртыңдар деген нұсқау келген, сондықтан техникумның тағы екі курсының студенттерін әкеліп жұмысқа салуға тура келді. Аупартком уәкілдерге қалаға келуге рұқсат бермей қойған. Үсті-басым кірлеп кеткен соң бір күні бір орыс жігіті уәкілді орныма тастап, қалаға барып жуынып, кір-қоң ауыстырып келейін деп кеттім. Әлгі жігіт жұмысшыдан көтерілген, оқуы аз болғанымен пысық адам болатын. Тап сол мен кеткен күні колхозға обком хатшысы Восканов деген кісі жер батпақ болғандықтан, фаэтон арбамен келіпті. Келе мені сұрағанда әлгі орнымда қалған жігіт: « Ахмедов алысырақтағы колхоздарға кетті » дейді.
Содан соң Восканов блокнотына қарап, басқа колхоздардың жайын сұраса, жауапты шамамен айта беріпті, өйткені ол басқа колхоздардың жайын білмейді, тек бір колхоздағы уәкіл болатын. Восканов оған қарап тұрып: « Әй, өзің бір ескі очковтиратель екенсің! » депті. Содан соң уәкіл: « Өзіңіз кім боласыз? » деп сұрапты. Восканов өзінің кім екенін айтқанда, әлгі жігіт: « Уай, қорыққаным-ай! Тентек адам деп еститінмін, бұрын көрген жоқ едім. Жай біреу шығар деп шығарып салу үшін аузыма түскен жауапты айтып тұрып едім, атын атағанда, тұла бойым мұздап кетті » деді. Сонда Восканов арық тазалап жатқан адамдарға қарап қалтасынан алма алып жеп тұрып: « Өздері аш па, қалай? » дейтін көрінеді. Бір күні егіс басынан ауылға қарай келе жатыр едім, алдымнан ауылсовет председателі кездесті. Аман-саулық сұрасқаннан кейін: « Анау шеткі ауылда тағы біреу адам етін жеді деген хабар естіп, соған бара жатыр едім, жақсы кездестің, жүр, екеуміз барып анығын біліп қайталық » деді.
Шеткеріректегі үйлердің көбі қараң қалған, бір жан, не бір мал жоқ, тіпті иттер де қаңғып кеткен, қоралардың төбесі ашық, қабырғалары құлаған, баяғы Жоңғар жорығының іздері сияқты. Шеткерірек бір үйге барып аттан түстік. Бұл үйдің де қорасының төбесі ішіне қарай құлаған. Үйге кіріп келгенімізде үй іші моладай ызғарлы екен. Аласа ғана үйдің оң жақ жанына таман көрпе сияқтанған бірдеңеге оранып, жасы отыздар шамасындағы бір жігіт жалғыз жатыр. Сақалы өскен, екі жағы суалған, көзі шүңірейген. Үйде іліп алар зат жоқ, бәрін қалаға апарып сатып болған. Аман-саулық сұрасқанда, жігіт әлсіреп әрең жауап берді. Ауылсовет председателі егде тартқан, оқымағанмен тоқығаны бар, ақыл иесі адам болатын. Әлгі жігіттен: « Біз бір хабар есітіп келіп отырмыз, сендерді адам сойды дейді ғой, рас па? » дегенде, ана жігіт азар да безер болып: « Құдай сақтасын, ондайды естігеніміз де, көргеніміз де жоқ » деп танды. Ауылсовет: « Әй, пәленше! Біз сені айыптағалы отырғанымыз жоқ, анығын білгіміз келеді. Болған уақиғаны жігіт деміге сөйлеп айтып берді.
Бұл жігіттің ертеде басқа жаққа ұзатылған әпкесі аштықтан қаңғып төркініне келеді. Төркін дегенде, басқалары өліп, жалғыз осы інісі қалады. Үйде басқа азық қанша үнемдегендерімен де таусылады. Енді жерлік ештеңе қалмайды. Сөйтіп отырғандарында қаладан бір баукеспе ұры ағайындары келіп қонады. Жейтін дәнеңе жоқ, бәрі де аш жатады. Ертеңгісін апасы ауыл жанындағы « Красная заря » колхозының картоп еккен орнында қалған-құтқан түйнек болса, теріп келейін деп жиналып жатқанда інісі: « Апа, не де болса жейтін бірдеңе тауып қайт, әйтпесе өзіңді сойып жейміз » дейді. Апасы түске таман бос қайтады. Інісі: « Ендеше, апа, өзіңді соямыз » дейді. Содан соң ұры әйелдің сан етін кесіп алып, үй иесі екеуі асып жейді. Қораға шығып, жабындының астын ашып қарағанымызда, екі сан еті кесілген орта жастардағы бір әйелдің денесі жатқанын көрдік. Содан соң ауылсовет бастығы адам жинап, әйелдің денесін көмдірді. Осыдан біраз бұрын Алматыда Голощекин кетіп, орнына Мирзоян деген кісі келіпті деген хабарды естігенбіз. Бір күні мені тығыз ауданға шақыртты. Барсам, Мирзоян келген екен, аупарткомда кең мәжіліс болды.
Бет бақтырмайтын Голощекиннен қорқып қалған жұрт алғашында ауыздарын байқап ашқандарымен де, сөйлей келе шындықты да айта бастады. Бір кезде аупартком хатшысы ( бұл кезде Сәрсенов кеткен, оның орнына келген Жаңбыршин деген жігітті елді аш деп айтасың деп Голощекин орнынан алып соттатқан ) маған сөйле деді. Өзім де сөз сұрағалы отыр едім. Мен елдің жайының өте ауыр екенін, егіс жұмысының мардымсыз жүріп жатқанын айта келе әлгідей адам жеген уақиғаларға да тоқталдым. Мирзоян, байқаймын, маған қарап қалыпты, бір жағынан сонысынан әлде не ойлап отыр деп қорқайын да дедім, дегенмен жасырмай түгел айтып бердім. Жиналыстан кейін Мирзоянмен бірге келген бір таныс жігіт маған: « Голощекин болғанда әлгі сөзің үшін сені бірден қаматып жіберген болар еді » деді. Мен де оған: « Голощекин одан әрман құрысын » дедім әзілдеп. Сол жиналыстан кейін өкімет елге азық ( продпомощь ) беретін болды. Ол тұтынушылар қоғамы арқылы ақшаға берілді. Колхозда бір тиын ақша жоқ.
Содан соң өзіміздің техникумның бухгалтеріне ( бухгалтер бір жуас, бірақ ісіне мықты жас жігіт болатын ): « Екеуіміз бір кішкентай қылмыс істейік, мына подшефный колхозға аздап қарызға ақша берейік » дедім. Ол әуелі: « Ойбай, ертең ревизия келсе, бізді айыптайды » дегенімен де, ел жайының соншалықты жаман екенін өзі де біліп тұрғандықтан, ақыры көнді. Ол азықты кооперация адамдарының ұрлап құртпауына кім кепіл? Сондықтан, азықты әкеліп, тізім бойынша үлестіруге студенттердің комсомол комитетінің мүшелерін қоюға тура келді. Аш адамдардың көбі тым әлсіз, ондайларды ауылсовет, колхоз бастығымен келісіп, мектеп үйіне ( оқу екі бастан жоқ ) жинатқызып, басына тамақ істеп беретін бір ерлі-зайыпты адамды қойдық. Сөйтіп жүргенде бір күні кешкісін егін басынан ауылға келсем, колхоз басқармасының жанында жеті-сегіз адам жиналып тұр екен, іштерінде колхоз бастығы да бар. Ол шаруа жайын білетін, жасы қырықтар шамасындағы бір дұрыс, есті адам болатын. Шалды әрі-бері қысқаннан кейін ол қазандағы етті адамның еті деді. Содан нанарымды да, нанбасымды білмей, етті табаққа салғызып қамбаға әкеліп қойдым » деді. Сүйектері ірі, жасық ет екен.
Бір шал еттен үзіп алып аузына салып шайнап көріп: « Ой, малдың еті ғой » деп тұр. Сол кезде техникумның ветеринария бөлімінің соңғы курсында оқып жүрген бір студент бала келе қалды. Әкесі Ф.Ф. Томан дейтін, Әулиеатада отыз жылдай мал дәрігері болып істеген, бізде сабақ беретін бір жақсы адам болатын. Сол студентке: « Мынау малдың еті ме, адамның еті ме, қарашы » деп едім, жігіт қынынан пышағын суырып алып бір жіліктің етін пышағымен сиырып жалаңаштап олай-бұлай қарады да, маған ақырын орысшалап: « Адамның еті. Малдың сүйегі жұмыр келеді, адамдікі қырлы келеді » деді. Содан соң: « Жарайды, етті қамбаға қоя салыңдар, ертең тағы тексеріп көрерміз » деп жұртты тоқтаттым. Келесі күні ауылсовет председателі колхоз бастығы, тағы бір-екі адам шалдың үйіне барсақ, шал далада үйінің күн шуақ жағында көйлегінің тігіс-тігісіндегі сіркені пышақпен қырып отыр екен. Сәлем беріп амандасқаннан кейін ол іркілместен бар шынын айтып берді. Өзі де келісті, ірі денелі адам екен.
Бір айдан бері адам етін қорек етіп келе жатқанын, мына асқан еті осы ауылда жақында сүзектен ( тиф ) қайтқан колхоз счетоводы, 23-25-тердегі бір жас жігіттің еті екенін, оны өзі түнде барып көрден қазып алғанын айтты... « Келіннің аяғынан, қойшының таяғынан » дегендей, сол бір жұмыстың бәрі « науқан » болып, қит етсе елге уәкіл қаптап шығатын жылдары, мақтанғаным емес, мен барып егіс науқанын өткізген колхоздардың астығы жақсы шығып жүрді. Бәлки, менің агротехникадан аздап хабарым бары, жұмыс сапасын қадағалай жүргенімнің де себебі тиген болар. Сол жылы күзде жолым түсіп әлгі Свердлов атындағы колхоз арқылы жүруге тура келді. Колхоздың астығы шынында да жақсы шыққан екен. Баяғы ауылсовет председателі мен колхоз бастығы тап бола кетіп, аман-саулық сұрасқаннан кейін олар мені жібермей, ауылдарына қондырды. Ел тамақтары тойып, күйленіп қалған ( әрине, бұрынғыға қарағанда ). Түнде әңгімелесіп отырғанда: « Көктемде кісі етін жеген шалдарың бар ма? » деп сұрадым. Колхоз бастығы ол шалды қырманға күзетші етіп қойғандарын айтты. Мен: « Онда қырманға күзетшіні тауып қойған екенсіңдер » деп күлдім.
Қалаға жақын Ақбұлым деген жерде, темір жолды қапталдап жүретін қара жолдың езуінде бір жас қазақ жігіті өліп жатыр екен. Қасымдағы балаға: « Қалтасын қара, документтері бар ма екен » дедім. Жігіттің қалтасынан комсомол билеті шыкты... Енді бір жолы түнделетіп екі атты кісі келе жатыр едік. Аупартком науқан біткенше қалаға келмеңдер деп қойған, сондықтан кір-қоңымызды ауыстыруға тек түнделетіп қана келіп қайтамыз. Қала шетінде Әкім бауы деген бақ бар. Соның ішімен жортып келе жатқанымызда астымдағы атым бірдеңеден үркіп, жалт бергенде құлап қала жаздадым. Қарасам, қасында екі жас баласы бар бір қазақ әйелі теректің түбіне тығылып отыр екен. Сөйлей алмайды, екі жас бала тек ыңырсиды. Қоржынымызда өзімізге азыққа алып жүрген менде бүтін, қасымдағы жігітте жарты нан ( лепешка ) бар екен, соны бергенімізде әйел еңіреп жылап қоя берді. Басқа тілге келген жоқ. Біздің де оған басқа берер көмегіміз жоқ, сондықтан жүріп кеттік... Сол жылғы қыс естен кетпестей әсер қалдырды. Әулиеатадан мен тұрған Бурыл көшесінде жетімхана бар еді. Аудандық оқу бөлімі босқан елдің балаларын сыйғанынша алған. Бірақ кенеуі кеткен балалар тіпті көп өліп жатты.
Әлі көз алдымда, таң азанда жетімхананың арбакеші ( ол кезде машина жоқ ) түнде өліп қалған балаларды жайдақ арбаның үстіне престеп салып тиеп, үстін брезентпен жауып молаға қарай ( әлде басқа жаққа ма, кім білсін ) алып өтеді, сонда жалаңаш балалардың қол-аяқтары арбаның жан-жағынан салақтап бара жатады... Әулиеатаның Көкбазар деген базары бар. Бір күні соның жанымен өтіп бара жатыр едім. Базардың шет жағында жұрт балшық қазып алған терең шұңқырлар бар. Солардың бірінің ішінде жасы 20-21 шамасындағы бір қазақ жігіт жарға жүресінен сүйеніп отырып қатып қалған екен. Жалаң бас. Байқап қарасам, біреу төбесін таспен ұрып ойып жіберіпті... Бір күні техникумның зоотехниядан сабақ беретін И.С.Горнев деген мұғалімі екеуіміз сол Көкбазардан шығып келе жатқанымызда бір қазақ жігіті орыс әйелінің сатып тұрған нанының біреуін алып қаша жөнелді. Аш кісі қашып құтыла ала ма, әйел қуып жетіп итеріп жібергенде құлап қалды, құлап жатып та нанды аузына бұралап тығып жатыр. Әйел сол жігітті басқа тепкілегенде қасымдағы Горнев шыдай алмай жүгіріп барып әйелді түйіп жіберді. Мә, саған ақша керек болса!
Аш адамға бір үзім наныңды өзің біліп беруің керек! » деп ұрсып, қалтасынан ақшасын шығарғанда анау әйел қашып кетті. Сол базарда жұрт нан, салма, басқа да тағамдар сататын. Мен алдыңғы айтқан жігітті де нан алып қашқаны үшін біреу ұрып өлтірсе керек... Жаз шыға тәжірибе шаруашылығының малын жайлауға шығару керек болды. Қасыма бір ересек қазақ студентті алып, Алмалы деген тау жаққа жер көру үшін шықтым. Салт жүріп келеміз. Таудың етегінде дәу-дәу қарақұстар бір жерге ұшып-қонып үймелеп жатыр екен. Бұрылып барсақ, бір қазақ әйелінің өлігін паршалап, қызыл-ала қан қылып, соған шүйілген. Одан әрі біз таудың қойнауына кіріп, суын, шөбін байқап келе жатыр едік, қалың өскен долана, итмұрын, жабайы жеміс ағаштарының арасына кіре бергенде, атым бірдеңеден үркіп осқырынған соң байқап қарасам, бұтаның ішінде бір қазақ әйелі отыр екен. Есі дұрыс емес қой деймін, сұрағымызға жауап бермей, тек бет-аузын қисайтып, ауызы ырсиып, ыржақтап қарай берді, түрінен адам шошығандай.
Біздің азыққа алып шыққан нан, майымыз бар еді, соны студент бала қасына таман апарып қойды, бірақ әйел біз кеткенше тамаққа ұмтылған да жоқ, тіпті қараған да жоқ. Аз тұрған соң біз жүріп қеттік... Тәжірибе шаруашылығымыз Әулиеатаның күнгей жағындағы Үлкен Бурыл деген таудың астындағы Қыршынды деген жерде болатын. Бұрынғы үлкен ауылдың орнында қазір адам аз қалған. Наркомсовхоздан қоймай жүріп, жүз бұзаулы сиыр, екі трактор, бір жүк машинасын алып, шаруашылығымызды көктемде ғана ұйымдастырғанбыз. Әлгі ауылдың қалған адамдарын біз жұмысқа алып, азық, сүт беріп тұрдық, жалақысы өз алдына. Зоотехник мұғалімі И.С.Горнев екеуміз бізге берілген жерді қалай пайдалану керек екенін көруге жаяу аралап келе жатқанбыз. Әлгі ауылдан қашықтау бір ауылдың тек құлаған қоралары ғана қалған, бір тірі жан жоқ. Бір дуалдың түбінде киізге оралған адам өлігі жатыр екен. Қыста көмуге шамалары келмей солай тастаған болса керек. Соны көргенде қасымдағы Иван Сергеевичтің: « Последний представитель аула » дегені әлі есімнен кетпейді... Техникумның оқу жұмысын басқаратын Шонтықов Хайролла деген жігітпен бір үйде тұрамыз, есігіміз бір. Оның Мағыпа деген келіншегі бар. Менің әйелім одан да жас.
Ауыз үйде Мағыпа керосинкаға тамақ пісіріп жатыр екен, соны бір аш қазақ кастрюлімен алып қашыпты.Екі келіншек тұра қуады, бірақ жеткендерімен де ұстауға қорқады. Соны байқаған аш адам ішіндегі етін алып, ыдысты лақтырып тастап кетеді. Бұған дейін өз көзіммен көргендерімді айттым, енді өзім көрмеген, бір инабатты адамның аузынан естігенімді айтып берейін. Әулиеата қаласының жанындағы Талас өзенінің оң жағында, Таластан өтетін көпірден жарты шақырымдай жоғары Тектұрмас дейтін әулиенің мазары тұратын. Тектұрмас – Қараханның баласы екен, өмірін үйде тұрмай, ылғи жорықта өткізген екен, сондықтан Тектұрмас атанған екен дейді халық аңызы. Мазар өзеннің биік жарлы жағасында, Ботамойнақ тауының өзенге құлаған тұмсығының түбінде болатын, кейін оның кірпішін сол маңда құрылған қызылша совхозының жұмысшылары үй салуға бұзып алып кетіпті. Соңғы жылдары қайтадан кірпіш қалап, басын қарайтып қойыпты деп есіттім. Аштық жылы көктемде сол Тектұрмас тамының жанында бір баласын көтеріп, екінші баласын қолына жетектеген қазақ әйелі дауыс етіп әрі-бері жылап жүреді де, бір кезде қолындағы баласын биік жардың басынан тасып жатқан суға лақтырады. Екінші баласы шырқырап жылап қашқан екен, әйел ол баланы да қуып ұстап алып, оны да лақтырады.
Содан соң өзі де суға құлап ағып кетеді. Жоғарыда айттым, мұны өзім көргенім жоқ, « Есіткен құлақта жазық жоқ », естігенімді жазып отырмын. Сол бір ауыр жылдар, сондағы көргендерім есіме түссе жүрегім сыздап, көзіме жас келеді. Ол заманда көрген уақиғалар азапты түстей өтіп кетті. Қазір сол кездегі Хайролла да, Иван Сергеевич те, Мағыпа да, көп жыл тату-тәтті өмір сүрген менің әйелім Қанапия да жоқ. Сол кездегі уақиғаларды көрген адамдардың бірен-сараны қалғандарының өздері де қартайып, күндері санаулы ғана қалған. Кейінгі жастар мұндай қиыншылықтарды көрген жоқ, бірақ білулері керек-ақ. Сондықтан көрген-білгендерімді жазып қалдырғанымды мақұл көрдім. Сол жылы Қазақстанға Мирзоян келмей, Голощекин тағы бірер жыл тұрғанда қазақ халқының басына түскен қисапсыз қырғынның неге апарып соғарын болжап болмайды. Осы күні демографтар, басқа да адамдар сонда қанша адам қырылғанының санына жете алмай жүр ғой, жету қиын да. Әрине, халық қырылғанның қайсысы жақсы дейсің? Зұлымдықты тек зұлым адамдар ғана жақтауы мүмкін.
Ал мына қырғында ауылында шаруасын істеп жай отырған адамдар ашыққан соң қаңғып, бет-бетімен қайда барарын өздері де білмей, көбі жол үстінде далада көмусіз қалды ғой, оларды көпке дейін жоқтаушылар да табылмады. Тек Қазақстанда ғана емес, ашаршылық Украина, Еділ, Кубань жақтарында да болды, бірақ олар да тап біздегідей шектен асқан жоқ. Халық осындай күйзеліп аштан қырылып жатқанда, Сталин мұның бәріне беті бүлк етпей, « социализм құрудың шығындары » деді-ау бір сөзінде. Халықтың мұндай ауыр жағдайын қазақтың кейбір жергілікті азаматтары сол кездің өзінде басын тігіп Сталинге білдіргені белгілі. Бірақ оған құлақ асқан « көсем » болмады. Голощекин деген алдына жан шығармайтын, бет бақтырмайтын адам еді, өзі тіс дәрігері ғана болғандықтан, экономикадан хабары жоқ, әсіресе Қазақстан сияқты ол кездегі аграрлы елде ауыл шаруашылығын басқаруға қабілеті жоқ, сондықтан да болар, сол кездерде қызмет істеп жүргенде Голощекиннің ел ішіне шықты дегенін көрген де, естіген де емеспін. Сондай ел қырылып жатқан жағдайда Голощекин елден астық, ет және басқа жоспарлардың орындалуын талап етіп жатты.
Тек Мирзоян келгеннен кейін ғана алдымен өзі ел ішіне шығып, жағдайды өз көзімен көргеннен кейін бірден халыққа азық жағынан жәрдем бергізе бастады, елдің мойнындағы бұрыннан келе жатқан алым-салықтардың бәріне кешірім жасады. Колхозшыларға жеке ұстауларына мал бергізіп, әр шаруа жүз елуге дейін қой, ешкі, бес-алты ірі қара ұстауға ерікті болды, сөйтіп ел бірнеше жылдың ішінде тойынып қалпына келіп қалды. Сол жылдары Өзбекстан, Түркменстан, Қарақалпақстан жағына босып кеткен қазақтардың көбі елге қайтарылды. Мирзоян келе сала шетте жүрген қазақ азаматтарын қайтару әрекетіне кірісті. Мысалы, Ташкенттен Т.Жүргеновті алдырып, ағарту комиссары етіп қойды. Темірбек те жігерлі, қайратты адам болатын, ол келе опера және балет театрын, мәдениет сарайын ( қазіргі қазақ концерт залы ), көптеген мектеп үйлерін салғыза бастады, филармония ұйымдастырды, елді жаппай сауаттандыру жұмысын қолға алды. Таңертең құрылыс басына барып, жұмыстың қалай жүріп жатқанын көріп, бірдеңе жетпей жатса, тіке Мирзоянның өзіне барып, заттарын тауып беруші еді.
Сол жылы Ташкентте істеп жүрген геолог ғалым Нәтай Кенесаринді, Москвада істеп жүрген басқа да жігіттерді де ала келген еді, оны жұрт кейін « Мирзоянның құйыршығы » деп, Мирзоянның басына күн түскен кезде оған айып етіп тақты. Бірақ, әділін айту керек, олардың бәрі де ( Асриев, Алиев, Юсупов, Мустафаев, Сарумов және басқалары ) іскер адамдар болатын. Сталинге табынушылық күш алған кезде, алдында партия документтерін тексеруден бастаған науқанның аяғы үлкен террорға айналды. Сол кездерде ішкі істер министрлігіне айрықша пұрсат беріліп, олар тіпті партия органдарының бақылауынан шығып кеткен еді. Ішкі істер министрлігінде қызмет істеген адамдардың көпшілігі шикі, надан, адамгершілік, заң дегеннен хабары жоқ, « ұр да жық » адамдар болды, бірен-саран жөн білетіндерге әлгіндей « әпербақандар » жол бермеді, не ондайларға « халық жауын жақтайсың » деген бәле жабатын болғандықтан, өздері бас сауғалады. Ондайлар партия орындарында да көп болды. Кейбір басшы қызметкерлердің әйелдері де қамалып, бала-шағалары жетімханаға берілді, олардың кейбірлерінің әкесі не шешесі қайтып оралғаннан кейін көбі балаларын таба алмай, өмірлері зар еңіреумен өтті.
Мысалы, Қазақстан Орталық партия комитетінде үгіт-насихат бөлімі бастығының орынбасары болып істеген Кузич деген кісі әйелімен қамалып, екі баласы жетімханаға берілген екен. Кузич те, әйелі де 15-16 жылдан соң ақталып қайтып келгеннен кейін балаларын таба алмады, ақырында Кузичтің әйелі ақылынан ауысты. Айта берсең, мұндай ауыр уақиғалар толып жатыр, ондай қайғыны досың түгіл қасыңа да тілеуге болмайды. Голощекиннің тұсында астанадағы қызметкерлер қазақ туралы сөз айтқанда, « бұратана » ( « туземцы » ) деп сөйлеуші еді. Мирзоян келгеннен кейін оны қойғызды. Бұл термин патша заманынан қалған еді. Патша өкіметі қазақтарды ресми түрде « киргизы », ал орыс емес ұлттардың бәрін « инородцы », « туземцы » деп атайтын. Қазанда ұсақ ұлттарды шоқындыру мақсатында арнаулы « Инородческая духовная семинария » да ашылған болатын. Қазақтың оқыған азаматтары жиырмасыншы жылдардың аяқ кезінен-ақ ұстала бастаған еді. Бұл кездерде мұндай жұмыс Россияда да жүргізілді.
Қазақстанда алдымен « Алаш » партиясында болды деген желеумен ( оның үстіне сол адамдарға көңілі қалған немесе оп-оңай жақсы атты болғылары келген кейбір азаматтардың « көмегімен » ) алдымен Ахмет Байтұрсынов, Міржақып Дулатов, Мағжан Жұмабаев, Жүсіпбек Аймауытов, Германияда оқып жүрген Ғазымбек Бірімжанов, Дәмолла Битілеуов ( бұлар жеті-сегіз адам болатын, басқаларының аттары жадымда жоқ ) және басқалар қамауға алынды. Ғылым жолына берілген Ахметті сол кездерде кейбіреулер сыртынан қаралап, « түймедейді түйедей » қылып саяси айып тағып жүрді. Содан кейін, қазақ университеті ашылғанда сөйлеген сөзінде профессор Ахмет: « Қазақ жастары өзге жұртпен теңелу үшін алдымен білім алулары керек; білімсіз ел әрқашан да білімді елге тәуелді болды » деп айтты, мұнысы орыс халқына қарсы айтылған сөз десіп, ол кісінің сөзін бұрмалап, саяси айып тақты. Ахмет пен Міржақып екеуі де ауыл мұғалімдері ( учитель ), патшаның түрмесінде отырған адамдар. Ахаңның 1937 жылы 64 жасында атылғанын енді біліп отырмыз. Оның алғашқы өлеңі 1906 жылы Петербургте « Серке » газетінде жарияланған.
Отызыншы жылдары Қазақстанда орысы, қазағы, басқа да ұлт өкілдері бар, қанша халық ұсталып, концлагерьлерде биттеп-құрттап азап шегіп өлгенін кім білсін, ал Одақ бойынша, баспасөз беттерінде жарияланған хабарларға қарағанда, миллиондап саналатын сияқты. Осыған елді колхоздастыру кезінде босып аштан өлгендерді қоссақ, « Құмалақтың есебін құдай білсін » дегендей, қанша адам шығын болғанын шамалаудың өзі қиын. Бұлардың бірсыпырасы сол кездерде баспасөздерде, жиналыстарда сөйлеп, талай « халық жауларын » әшкерелеп көзге түсті, ал біразы көптің көзіне түспей, жасырын әрекет істеді, ондайларды жұрт « жатыпатарлар » дейтін. Сондайлардың біреуі кейінірек Қазақстан Орталық партия комитетінің бюросында өзін ақтау үшін беті бүлк етпей: « Мен жүз отыз жеті халық жауын әшкерелеген адаммын » дегенінде, жүрегім мұздап кетті, өйткені, ол адаммен қызметтес болған едім. Сол кездерде ( отызыншы жылдары ) жазушылар арасынан да талай « халық жаулары » табылып, із-түзі жоқ « ғайып » болды. Мен ол кездерде жазушылардың ішінде болған жоқпын, сол уақиғаларды көздерімен көрген адамдар бар ғой, солар айтар.
Бір есімде қалғаны, 1935 жылы ғой деймін, Қазақстан өкіметі Сәкенге сол кездерде жаңа шыққан « Эмка » дейтін жеңіл машина мен киіз үй сыйға тартқан еді, бірақ олар Сәкенге бұйырмай кетті. Сол жылдары Қазақстанға көп еңбек сіңірген өте іскер партия, совет, шаруашылық қызметкерлері, солардың ішінде Түрксіб темір жолын салған, Балқаш мыс комбинатын, Шымкент қорғасын заводын және басқа да өндіріс орындарын ұйымдастырған азаматтар сол науқанның құрбаны болды. Қазірде жұрт Одақ көлемінде нақақ күйген адамдардың аруағын сыйлап, ескерткіш қою мәселесін қолға алып жатыр ғой. Бізде де осы мәселеге қозғау салып, сол азаматтардың аттарын, істеген қызметтерін жарияласақ жақсы болар еді. Ғабит Мүсірепов бөлім бастығы, мен сол бөлімнің ( мәдени ағарту бөлімі ) нұсқаушысымын. Ғабит ағайдың да басы қатып жүрген кез. Бір күні мені шақырып алып, Жүсіпбек Аймауытовтың « Делебесі қозған жігіт » деген әңгімесін қазір тез орысшаға аударып бер деді. Айтқанын тез-ақ орындап апарған соң: « Қалай, әңгіме ұнады ма? » деп сұрады. Бұл әңгіме неге сонша тығыз керек бола қалды? » дегенімде: « Қайтесің оны » деп, қолын ренжігендей бір сілтеді.
Жүсіпбекті Орынборда көргенім бар, өте бір келісті, артық сөйлемейтін сабырлы, түрі де көрікті адам болатын. Орыс әйелінен екі ұл баласы бар деуші еді, сол екі баланың біреуі Алматыға келіп, бірақ « көзге түрткі » бола берген соң белгісіз бір жаққа кетіп қалған деп естідім. Ахаң Архангельск жақтан қайтқаннан кейін ол кісіні бір күні Халық комиссарлары советінде көргенімді бұдан бұрынғы мақаламда айтқанмын, бұл жерде қайталаудың қажеті жоқ. Мирзоян ол арызды Ғабитке беріпті, Ғабит арызда көрсетілген адресі бойынша тауып, осында шақыр деп маған тапсырды. Арыз қолмен жазылған, әріптері ірі екен. Мен телефонымды көрсетіп, қағаз жазып, Ғабеңнің шоферін жіберіп едім, үй иесі Мағжанның Мерке жаққа кеткенін, келген соң хабарласатынын айтып жауап қайырды. Арызында Мағжан лагерьде жүргенінде Совет өкіметінің адамды қайта тәрбиелеуі жөнінде бір үлкен поэма жазғанын, оны баспа орындары алмағанын, өзіне ешкім жұмыс бермейтінін, сондықтан қиын жағдайда қалғанын, егер идеология майданында жұмыс істеуге болмаса, онда лагерьде оқып үйренген фельдшерлік мамандығы бойынша жұмыс берулерін өтінген екен.
Сол күндері бірде Ғабитке кіргенімде Көркем әдебиет баспасының директоры Жаманқұлов ( кейін ол да қамалды ) Мағжанға аударуға бір роман бергендерін, аудармасы жақсы екенін, бірақ басуға қорыққандарынан комиссия құрып, жоқты-бар кемшілік тауып, ақысын бермегендерін айтып отыр екен. Сөзіне қарағанда, осыны тек сол кездегі жағдайдан қорыққаннан істегендері анық еді. Арада бір жеті-он күн өткеннен кейін телефон шылдырлады. Алсам, Мағжан екен. Қайда тұрғанын сұрап едім, ол кісі пропуск беретін жерге келген екен. Содан соң Ғабитке айтып, өзім сыртқа шығып, Мағжанға пропуск жаздырып, Ғабиттің кабинетіне алып келген соң екеуін оңаша тастап шығып кеттім. Мағжан жүдеу, үстінде көнелеу френчі бар, аяғында етік. Ғабит екеуі бір сағаттай сөйлескеннен кейін Мағжан маған келіп, пропускісіне қол қойғызды, содан соң ол кісіні сыртқы есікке дейін шығарып салдым. Одан кейін ол кісіні бұрынғы Үкімет үйі жанындағы скверде тағы бір кездестірдім. Мағжанды соңғы көруім осы болды. Сол жылдары Ғабит Қиыр Шығысқа айдалып кеткен Нұржан деген ақынды, жырларын жазып алу үшін, елге қайтару жөнінде Қазақстанның ішкі істер министрлігімен сөйлесіп жүрді, бірақ одан ештеңе шықпады.
Орталық Комитетте бір мәжілісте Б.Майлин туралы сөз болғанда Ғабит оны жанын сала ақтап: « Ол кісіні өте жақсы білемін, адал ниетті, нағыз коммунист, егер оны жау десеңдер, мені де жау деңдер » деп өзелене сөйлеген еді. Тап сол күні түнде Майлин қамалды. Келесі күні аппараттағы адамдардың бірсыпырасы: « Кеше Мүсірепов ана халық жауы Майлинді жақтап сөйлеп еді, енді, міне, оның өзі де жау болып шықты » десіп шуласты. Ол кезде Мирзоян бірінші хатшы, сондықтан бұл жолы Ғабит туралы сөз көтерілген жоқ. Елуінші жылдары Ғабит Жазушылар одағының бастығы болған кезде отызыншы жылдары ұсталған жазушылардың өздерімен бірге алынған қолжазбаларын қайтару жөнінде Ішкі істер министрлігімен сөйлескенде, олар архивте ештеңе де жоқ депті. Кім біледі, іздеуге ерініп айта салғандары ма? Москвада ұсталған жазушылардың архивтерін табамыз деп жатыр ғой, бізде де осыған сұрау салу керек. Орталық Комитетте істеп жүргенімде бір күні Ішкі істер министрі Залин деген кісі аппараттағы қызметкерлерге қырағылық жайында лекция оқыды. Тәпелтек, қасқа бас адам болатын. Ұлтын айырудың өзі қиын, сірә, орыс емес пе деймін.
Ол кісі қырағылық жайын айта келе, тіпті шет елге барып келген, шет елде туыстары бар, не солармен хат жазысып тұратын адамдардың бәрі де шпион дегенге дейін барды. Ешкім сұрақ берген жоқ, оған сұрақ беруге де жұрт бата алмайды, өйткені « қылышынан қан тамып » тұрған кезі. Сол лекцияның артынан бір ай өткен соң оның өзі де қамалды. Оның орнына Реденс деген кісі келді. Оны жұрт Дзержинскиймен бірге істеген, соның шәкірті деп дәріптеп жүруші еді, бір-екі айдан кейін ол кісі де қамалды. Ішкі істер аппаратында ең сенімді деген адамдар істейді ғой, олар осындай болып жатқанда, « Түйені жел шайқалтса, ешкіні аспаннан көр » дегендей, басқаларға не жорық?! Ертеңгісін жұмысқа келгеннен кейін жұрттың әңгімесі бүгін түнде кімдердің ұсталғаны жайында болады. Не бір аяулы адамдардың кеткенін естігенде тек басымызды шайқаймыз, басқа іш тартып, жылы сөз айта алмаймыз. Сол жылдары нақақ айыпталған кейбір азаматтар тіпті өздерін өлтіруге дейін барды. Орынборда Қазақтың Автономиялы Республикасы құрылғанда, алғашқы Халық комиссарларының бірі Әлиасқар Әлібеков отызыншы жылдары Ташкенттегі мақта-ирригация институтының ректоры болып істеген.
Сол кісіні « халық жауы » деп ( Ә.Әлібеков 1919 жылдан партия мүшесі ) партиядан шығарыпты. Үйіне қайтып келген соң, әйелі бір жаққа жолаушылап кеткен екен, үйдегі жеңгесін бір жаққа жұмсап жіберіп, өзі асылып өліпті. Сол кісіні жерлеуге қатысқан он шақты қазақ студенттері де « халық жауын » жерлесуге барғандары үшін қамалыпты. Әлиасқар Әлібеков өте білімді, Ленинградта гидромелиорация институтын бітірген ескі инженерлердің бірі болатын. Орынборда қазақ оқушылары сол кездегі пьесаларды сахнада ойнағанда, Халық комиссары бола тұра, үлкен басын кіші етіп келіп, өзі режиссерлік етіп, басқарып жүрген еді. Бір жолы сахнада сот құрылатын бір көріністе, ескі юрист Сейтәзім Кәдірбаев деген кісіні ертіп әкеліп, сотта судья өзін қалай ұстауы керек екенін үйреткені есімде қалыпты. Өте кішіпейіл, сақал-мұрты бар, толықша қара торы, мейірімді адам болатын. Тағы бір сондай, Қазақстанда Совет өкіметін орнатуда алғашқы күндерден белсене қатысқан адамдардың бірі – бұл күнде ұмыт болған Тілеужан Мұқашев. Ол кісі Ақтөбе маңында туып, сол қаладағы екі кластық ( алты жылдық ) орыс-қазақ мектебін бітірген.
Революциядан кейін 1918 жылы партияға кіріп, совет қызметіне араласа бастаған алғашқы қазақ жастарының бірі болған, Ақтөбе, Орал губерниялық атқару комитеттерінің председатель ВЦИК, КазЦИК мүшесі болып сайланған, Бүкілодақтық, Қазақстандық съездерге қатысқан. Отызыншы жылдары Алматыда Жоғарғы соттың мүшесі болып қызмет істеп жүрген кезде партия ұйымы оны « халық жауы » деп партиядан шығарады. Өзі өте сыпайы, қысық көздері күліп тұратын, иі жұмсақ адам еді. Сол партиядан шығарылған күні ол жоқ болады. Үйінде әйелі бірер күн күткен соң жан-жаққа, қызмет істеген жеріне хабар беріп іздей бастайды, бірақ табылмайды. Біреулер оны қашып кеттіге жориды, тіпті шет елге қашып кеткен шығар дегендер де болады. Арада бір жеті өткен соң әйелі бірдеңе іздеп үйдің шатырына шықса, Тілеужан сонда асылып өліп қалған екен. Қалтасындағы қағазда « Партиядан шыққан соң ендігі өмірдің керегі жоқ » деген жазу бар екен. Сол бір ауыр жылдары уайым-қайғыдан есі ауған адамдар да болды. Орынборда рабфакта 1921-1922 жылдары Қостанайдан келген Қорғанбек Байзақов деген жігіт оқыды. Бұрын Троицкіде Реальное училищеде оқыған екен, рабфактың соңғы класына келіп түсті, оны бітіргеннен кейін Тимирязев атындағы ауыл шаруашылығы академиясында оқыды.
Өзі бір көрікті, ақ көңіл, ашық, адамға үйірсек жігіт болатын. Отызыншы жылдары Алматыда Ауыл шаруашылығы Халкомының бас агрономы болып қызмет істеді. Халком Нығмет Сырғабеков сол кездегі белді, беделді қызметкер болатын, кейін ол кісі де ұсталды. Қорғанбек науқастанып үйінде жатса керек. Бір күні тығыз керек болып қалғандықтан, Нығмет Қорғанбекті алып кел деп шоферін жібереді. Шофері әскерден жаңа қайтқан, жағасында қызыл петлицасы бар екен. Машинасы – үсті ашық « Форд ». Қорғанбек машинаның артына отырады. Шофердің жағасындағы қызыл жолақты көрген соң, « бұл мені қамауға алып бара жатыр екен » деп ойласа керек, шоферге білдірмей, жолда машинадан түсіп қалып, үйіне барып асылып өледі. Л.И.Мирзоянның жұбайы, Алматыда Марксизм-ленинизм институтының директоры болған К.Ф.Тевосян да түрмеде ақылы ауысып, азаппен өлді. Мұндай мысалдар көп, олардың бәрін айтып тауысу мүмкін емес. Талай-талай адал коммунистер, партияда жоқ азаматтар, олардың әйелдері топ-тобымен қамалып жатты, бала-шағалары тұрған үйлерінен шығарылып, қайдағы бір ит байласа тұрғысыз жерлерге кіргізілді. Ақтөбелік Мырзақұл Атаниязов деген кісі отызыншы жылдары Қазақстан Орталық партия комитетінде ауыл шаруашылығы бөлімінің меңгерушісі болып тұрғанында қамалды.
Мирзоян келген соң, оны мықты қызметкер деп ауданнан алдырып, осы қызметке қойған еді. Ол қамалғаннан кейін бала-шағасы Ақтөбеге көшіп кеткен. Қырқыншы жылдары әйеліммен Ақтөбеге барғанымызда ол кісінің бала-шағасын іздеп таптық. Қаланың шет жағында, бұрын, құдай біледі, тауық күркесі болған шығар, бір кішкентай ғана үйшікте отыр екен. Төбесінің кейбір нәзік сырғауылдары сынып майысқан, ондай жерлеріне тіреу қойылған. Жеңгеміз жылап көрісіп, шай әзірледі. Өзім бойым ұзын кісі, еңкейе кіргенмін. Шай ішіп болғанша үйдің төбесі үстімізге құлап кете ме деп қорқып отырдым. Мырзақұл лагерьден аурулығы себепті ( өкпе туберкулезі ) босанып келіп, осы лашықта қайтыс болған екен. Ғабит ағай екеуміз « науқанның » аяғына таман, ВКП ( б ) Орталық Комитетінің февраль-март пленумы өтіп, науқанның беті аздап қайта бастаған кезде іліктік. Екеуміз де партиядан шығарылдық, жұмыссыз жүрміз. Үйлеріміз қатар болатын. Кешкісін қыдыруға шыққанымызда Ғабең: « Өй, бала, науқанның басынан аман-есен өттік, ортасынан да аман өтіп едік, енді аяғынан да осы күйімізде болса да, аман өтсек жақсы болар еді-ау! » дейді. Сол кездерде Ғабең көріне көзге қатты жүдеп кетті.
Сол бір жылдар халықтың есінен айырылған жылдары болды. Небір ақыл иесі, байсалды деген адамдар жиналыстарда бірін-бірі жамандап, қаралап, айтысып жүрді. Солардың көбі қаралап айтқан сөздерінің дәлелсіз екенін біле тұра, сол кездегі жағдайдың ыңғайымен соғып жатады. Қазақстан Компартиясы Орталық Комитетінің бір пленумында ( 1938 жылдың бас кезінде ) біреу профессор С.Асфандияровты, тағы біреулер Т.Жүргеновті қаралап сөйледі. С.Асфандияров аса сыпайы адам болатын, ол кісі өзі сүйген халқының осы күнге дейін жазба тарихы жоқ болғандықтан, өз мамандығын тастап, қазақ тарихын зерттегенін, егер бұл еңбегінің керегі жоқ болса, бұл салада жұмыс істеуге болмаса, онда өзінің негізгі мамандығы – дәрігерлікке ауыса алатынын айтты. Темірбек өткір, алғыр кісі еді, ол жұрт әкесінің бай болғанын көзтүрткі қылып, соңынан қалмайтынын, Совет өкіметіне әкесі емес, өзі қызмет істеп жүргенін, қызмет жөнінен кемшілік таппаған соң тегін қазбалаудың ешбір қажеті жоқ екенін айтты. Сол жиналыста Мирзоян мен Исаев та өзара сөзге келіп, кадр мәселесі, ұлт мәселесі жөнінде біраз айтысып қалды. Бұрын бұлардың арасында мұндай алакөздік байқалмаушы еді.
Орталық Комитеттің бюро мәжілістерін басқаруды Оразға тапсырып, Мирзоян да, екінші хатшы Садық Нұрпейісов те ( кейін ол да ұсталып кетті, бір иі жұмсақ жақсы адам еді ) тек мәселелерді талқылауға ғана қатысып отырушы еді. Сол күні пленум жабылды. Түн ортасына дейін қызмет істейміз. Түнгі сағат он кезінде біздерді тағы пленумге шақырды. Мәселе Исаевтың арызы туралы екен. Бұрын қағазға қарамай сөйлейтін Ораз бұл жолы айтар сөзін қағазға жазып алып келген екен, оқып шықты. Онысын жұрт сөзінен қате кетіп қалмасын деген сақтығы ғой десті. Арызында өзіне тағылған айыптардың ешқайсысын мойындамайтынын айтқан, басқа сөз жоқ. Бір-екі адам сөйлеп, арыздың мазмұнына ырза болмағандарын айтты, сонымен пленум жабылды. Келесі күні жұмысқа келгеннен кейін сағат он бірлерде біздерді тағы да пленум мәжілісіне шақырды. Тағы да сол Исаевтың арызы. Бұл жолы да қағазға жазып әкелген екен. Кейбір тұжырымдарын өзгерткені болмаса, басқа өзгерісі жоқ. Тағы да бір-екі адам Исаевтың бұрынғы бағытынан қайтпағанын айтып сөйлегеннен кейін пленум бұл жолы біржола аяқталды. Соның артынан көп ұзамай Мирзоян да, Исаев та, басқа бюро мүшелері де қамалды.
Бұған әлгі пленумда екі басшының біріне бірінің наразылығы себеп болды деуге келмейді, олар тату болған күнде де ол кездегі жағдайда аман қалулары мүмкін емес еді... Сол бір жылдары партия, совет, шаруашылық мекемелерінде басшы қызметкерлер бірінен соң бірі қамалып, ауысып, жұмыстың да берекесі кетті. Ішкі істер Халық Комиссариатындағылар Сталинге, оның қолшоқпарлары Ежов пен Берияға арқа сүйеп, күшейіп алған, жергілікті партия орындарымен санаспады. Сол кездерде бұрынғы ысылған, тәжірибелі адамдардың орнына қоюға бар жағынан да лайықты адам табылмағандықтан, не терең білімі жоқ, не ел алдында беделі жоқ, қолынан іс келмейтін біреулер жауапты партия, совет, шаруашылық қызметтерге жоғарылатылды. Сталиндік дәуірдің ызғары « көсем » өлгеннен кейін де біразға дейін тарқамады, оның халыққа тигізген зардабын жұрт көпке дейін ауыз ашып айта алмады. Тек 1956 жылы өткен КПСС XX съезінде және содан бергі жерде ғана Сталиннің бұрын-соңды болып көрмеген қаныпезерлігі, халыққа оба індетінен кем тимеген аярлығы әшкерелене бастады. Тарихтан жұрт Шыңғыс ханның, Ақсақ Темірдің қырғындары, Иван Грозныйдың рақымсыздығы мен зұлымдығын білетін, бірақ олардың бәрі елдің надан кезінде өткен істер ғой, сонда да оларды ақтауға болмайды.
Ал енді адамзат цивилизациясы дәуірлеп тұрған XX ғасырдың орта кезінде, адамзат тарихында бірінші болып капитализмді құлатып, социализмді – ең бір әділетті қоғамдық формация құрып жатқан елде тап осы біздегідей жұрттың біразын аштан қырып, одан кейін нақақтан-нақақ топ-тобымен атып, қалғандарын концлагерьде шіріту – адамның ақылына сыймайтын қылмыс. Қазіргі жариялылық кезінде тарихшылар, жазушылар, басқа да мәдениет қайраткерлері осы құбылысты аудара қарай, ақтара тексеріп, анығына жетуі керек. Сол бейкүнә құрбандардың аттары жарияланар, оларға ескерткіштер де қойылар. Қалай болған күнде де сол бір өткен жылдар тарихымызға өшпейтін қара дақ түсіргені анық. Ондай іс ендігі жерде адамзат баласының басына түспей-ақ қойсын. Ертеңгілік шырт ұйқыда жатқанда үйдегі айқай-шудан оянып кеттім. Көзімді уқалап ашқанша астымыздағы, қамыстан өрген марданның үстіне төсеген алашаны біреудің сырғыта тартып алып бара жатқанын байқадым. Қарасам, колхоз бригадирі, өзіміздің ағайын адам Бәшабай, қолына тырмыса жабысып, өзіне қарай тартып жатқан шешеміздің қарсылығына да, төсеніш үстінде жатқан балаларға да қарамай, алашаны суырып алып, үйден шығып жүре берді.
Сөзге дес бермейтін, мансапқор, ақылдан жұрдай бригадирге қарсылықтың өнімсіз екенін байқап отырған сабырлы әкем Шәмшәт тіс жарып, сөз айтпай, отырған орнынан мызғымай қала берді. Менің тоғызға толып, он жасқа аяқ басқан кезім. Шаруа баққан қазақтың ондай баласы ерте ер жетіп, шаруаға араласып, ата-анасына көмекші, іні-қарындасына бас-көз болады, өмірден біраз көргені, түйгені молығады. Менің көз алдымда болған жаңағы қасіретті әрекеттен аңғарғаным: колхоз астығын орталық қамбаға және аудан орталығындағы астық дайындау мекемесіне тасу үшін әрбір үйдегі қаптардың бәрін алып, әлі де кемдігін толтыру үшін қанар тігуге алашалар жинай бастаған екен. Ішіне салар дәні болмағасын, колхоздың жинап алып кеткен қаптарына онша жаны қинала қоймағанмен, енді төсекке зорлық жасай бастауы ата-анамды қатты күйзелтіп кетті. Өткен 1930 жылы үйдегі тоғыз жанға ішер азық, киер киім, басқа пана болып отырған үш түйе мен бір сиырды өрісте жүрген жерінен колхоз айдап әкеткен. Малды алып кеткенше жинап алған құрт, сүзбе және үй түбіндегі бақшадан алған жүгері, тіліп алған қауынның қауыншегі, оның шопағынан түйіп алған талқан, қауын-құрт сияқты дәмдерді қыстай талшық етіп шыққанбыз.
Биыл малдан жұрдай болғанбыз, кішкентай ғана мөлдек жерден алынған бақша өнімі өзекке нәр болуға жетер-жетпестей. Ортақтасып күн көреміз дегенмен, колхоз егілген егіннен бір түйір де дән бермеді. Шешем байғұс жылап-еңіреп, колхоз басқармасының иманжанды Аяп белсендісіне барғанымызда он қадақтай ғана бидай берді. Оны нан пісіріп жеткізе алмайтын болғасын шешем диірменге жарып, ұнын қыздырып атала істеп қана аз уақыт жүрек жалғау етті. Біз, қызыл қарын балалар сол аталаның өзіне мәз едік, қалжа жегендей бой-бой болып терлеп ішетінбіз. Қанша үнемдегенмен, бір дорба бидай неге септік болсын. Бірақ бұл жылдың әкелген қасіреті алдыңғы жылдан асып түсті. Колхоз еңбекақы бермегені былай тұрсын, жасырып теріп алған масағымыздың өзін « белсенділер » тартып алды. Олардың осындай қатыгездігіне ашынған халық « белің сыңғыр белсенді » деп, дәрменсіздікпен қарғыс айтатын. Колхоздан пайда көрмеген диқандар оның жұмысына да ықылассыз. Оның үстіне су тапшы. Осындай жағдайда, әрине, аз өнімнің өзін мемлекет түгел алып қойды. Судың тапшылығынан үй іргесіндегі бақшадан да еш нәрсе ала алмай қалдық. Арықтан су ақпай, бақшалық жер кеуіп қалды.
Оның ортасынан қазған құдықтың суы ауыз суға жеткенмен қауындыққа шелектеп құйған су жарытпады. Көктемде тырбанып салған қауын-қарбызымыз пәлегінен қурап кетті. Үміт артқан жүгері собық салуға да жетпей, солып қалды. Барлық ауылдастарымыздың күйі осындай еді. Өйткені дәулетті шаруаның да малы « ортақтастырылды ». Колхоз шаруаны дәулетті, күйлі етіп теңемей, кедей етіп, жоқшылықпен теңеді. Колхоздасудың алдыңғы бір-екі жылында бірді-екілі малын тығып, жымқырып үлгерген « пысық » шаруалар оны сойыспен-ақ тауысып, тақыр кедейлердің қатарына қосылды. Аштық қаупі халықтың бәріне бірдей төнді. Осындай жағдайда жоғарыдан колхоз мүшелерінің бірқатарын Оңтүстік Қазақстан облысының Қызылқұм ауданына, оның Мырзашөл деген өңірін мақта өндіруге игеру үшін қоныс аудару керек деген жарлық келіпті. Халық атамекенінен кеткісі келе ме, келмей ме – оны сұрап жатқан ешкім жоқ. Айтылды – болды: сен көшесің, сен көшесің дегендердің ішінде біздің отбасымыз да болыпты. Ұйымдастырып, колхоз көлігімен көшіріп жатпады. Үйелмелі-сүйелмелі тоғыз жан: ересектеріміз азын-аулақ жүрек жалғайтын азығымызды, жеңіл көрпе-төсегімізді, жүруге жарамайтын екі-төрт жастағы екі қарындасымды арқалап жаяулап жолға шықтық. Шұбатыла жүріп, кештете жолдағы бір қыстауда иесіз қалған қақыраға келіп қондық.
Ертеңіне көздеген жерге де жеттік, бірақ ұйымдастырып жүрген жауапты адамдардың немқұрайлығынан, әрі жас бала-шағаның қимыл-әрекетке бөгет болуынан бірге қоныс аударушы ауылдастарымызды тиеген бір отарбаға сыймадық. Қалып қойған үйлермен ешкімнің ісі жоқ, станса вокзалында қаңғырып қалдық. Қалған бірқатар үйлердің отағасылары кеңесе келе, отарбамен төрт сағаттық жерде тұрған Қазалыға баруды мақұл көрді. Оларға артта қалған ауыл бетбақтырмаған болар. Сонымен екі баладан басқа, жеті жанға жол қаражатына шығынданып, Қазалыға да жеттік. Кейінгі жылдары Жаңа Қазалы деп аталған ол кездегі шағын стансасынан Қазалы қаласы сегіз шақырымдай жерде тұратын. Қарашадағы еріп жатқан қар мен тілерсектен батпақ кешіп ел орынға отырар-отырмаста қаланың жол бойында тұрған кіреберісіндегі бір жертөлеге келіп құлауға ғана әліміз жетті. Үй иелері қалт-құлт етіп күн көріп отырған кемпір-шал екен. Кіреберіс ауыз бөлмеге артынып-тартынып келген заттарымызды тастап, түпкі жалғыз бөлмесіне ентелей кірдік. Есік жақтағы пештің жанып жатқан оты үй ішін жарық қылып тұр. Біз отбасымызбен бір жақ бұрышына жайғастық. Шаршап-шалдығып, талмаусырап келген бізге бұл бір бөлме ұжмақтың төріндей көрінді. Бірақ үйде көп тұра алмадық. Әкем де, үлкен ағаларым да жұмыс болмай, қаракетсіз жүр еді.
Біз сияқты күн көрісіміз тәуірлене ме деп қаңғырып келген аш-жалаңаштар мұнда да толып жатыр. Отырған баспанамызға төлейтін ақша шыға ма деп азын-аулақ қалған күріштен ботқа жасап, базарға апарып саттық. Өмірі қала көрмеген, сауда дегенді білмейтін ағам да, әкем де ботқадан пайда түсірмек түгіл, керегімізден де айырылып қалды. Нағыз аштық табалдырықтан аттап кіре бастады. Келгенімізге бір жарым ай өткен шамада тамаққа жарымаған дімкәстеу үлкен ағам дүние салды. Дорбамыздың түбінің қағылғанын көріп отырған, пәтерпұл алудан күдер үзген кемпір-шал бізді қыстың ортасында жертөлесінен қуып шықты. Кіндік қанымыз тамған, өсіп-өркендеп, тамыр жайған жеріміздің нәрлі де қасиетті топырағынан қол үзген әкемнің отбасы ашығып қаңғырған адамға толы қалада үлкен қасіретке душар болды. Әкем біраз уақыт күнелткен жертөлеге іргелес Махамбет деген өзбектің пәтерпұл алу үшін босатқан жазғы қазандық бөлмесіне барып кірдік. Мұнда бізден бұрын шегене бас отбасы орналасқан екен. Үй иесі пәтерпұлға азын-аулақ ақша алса да, біз тұрған бөлмеге кіреберісте бастырмада тұрған есегінің жеген пішенінен қалған саңылтырларын бізге отқа жағуға беріп тұрды. Бұл анда-санда атала сияқты бір нәрсені көңірсітуге, әрі бөлмені жылытуға септігі тиетін. Бір түнеп, ертеңіне қайтып қеліп, үн-түнсіз төсегіне сұлай түсті.
Шешем байғұстың қарғануға ғана әлі келіп жүр. Балапандай шуылдап аузын ашқан менен жас үш баласына не берерін білмей, амалсыздан жата алмай, аяғын сүйреп қана ілбиді. Қарындасынан жәрдем түгіл, жарытып жүрек жалғай да алмай қайтқандарын сезген мен енді сыртқа шығып, дарбаза алдында жүдеп-жадап, бүрсиіп тұрдым. Үстімде қолдан өңдеп, шешемнің өзі бір тоқтының терісінен тігіп берген ақ тон. Аяғымда киізден тіккен, киілгендіктен өкшесі ойылған байпақ. Басымда қара лақтың иленген елтірісінен тіккен, шүберекпен тысталған құлақшын. Осылай тұрғанымда біреу келіп атымды атады. Қарасам ауылдас, менен 2-3 жас үлкен Ыслам деген бозбала. Бір-екі ауыз сөзден кейін менің жағдайымды түсінген ол, әй-шәй жоқ, ертіп ала жөнелді. Жат қалада, аш үйде елден шыққалы бірде-бір таныс адам, жылы жүз көрмеген мен анасының соңынан ерген шөжедей емпеңдеп жүре бердім. Көп ұзамай-ақ ол екеуміз бір орыстың үйіне кірдік. Екеуміздің қолымызға бір-бір үзім нан ұстатты. Үй иесі кемпірде де үн жоқ. Аштықтан, күтусіздіктен әбден азып-тозған балаларға тамақтан өтер нәрден басқа еш нәрсенің керек емесі айтпаса да түсінікті сияқты. Берген нанын бұтарлай ауызға тығып, қорадан шыққанша тауыстық.
Ыслам мені екінші бір орыс үйіне апарды. Бұл үй де бізге бес бересісі бар кісідей үн-түнсіз керегімізді қолымызға ұстатты. Дүниеміз түгелденгендей қайрылып жүре бердік. Бұл үйден кейін аржағыма ел қонғандай болды. Осыны сезгендей Ыслам мені үйімнің жанына әкеліп, ертең тағы осы жерде күт деді. Уәделескен уақытта кездесіп, өткен күнгі екі үйге тағы кірдік. Олар да ( екі үйінде де кемпір ) біздің соғатынымызды күткендей, кірісімен қолымызға нандарын ұстатты. Мәз болып шығып бара жатырмыз. Бұл күні Ыслам мені үшінші бір үйге апарды. Ол түстіктен бұрын, ұлы сәске кезінде үйлердің ересек, жұмысқа жарайтын адамдары қызметте болып, тек қана кемпір-шалдардың қалатынын біліп алған болу керек. Бұл үйде қаба сақалды шал мен кемпірі бізді қадірлі қонағындай қарсы алып, екеуімізге екі жалпақ күлше ұстатты. Мен тон ішінен шешеме қалта тіктіріп алғанмын. Күлшені соған атып ұрып, үйге тарттым. Үш үйді аралау біраз уақыт алып, өз үйіме кешірек келдім. Қалтамдағы күлшені төсек тартып, үш кішкене баласымен бір көрпені төртеуі көлденең жамылып жатқан шешеме бердім.
Ол бөліп берем дегенше, шыдамай шырқыраған аш балалар күлшеге жармасып жан-жақтан тартып, жұлып, жеп жатты. Үшінші күн уәделескен уақытта кездесіп, Ыслам екеуміз дағдыланған үйлерімізге барып, бергенін жеп қорек етіп, азын-аулақ жегенімнен артқан нанды ішкі дорба қалтама сала бердім. Бұл күні мені жолбасшы-қамқоршым төртінші үйге де апарды. Бұл үйдің бергені менің қалтамдағы қорымды молайта түсті. Қанша болса да, бір қалтаның ішіндегісі ашығып, төсектен көтеріле алмай жатқан жандарға не қорек болсын. Ашыққан екі кішкентай қарындасымның іші бұзылып, қара нәжіс кете бастады. Аяқ басып жүрген мені мен жасы жиырмалар шамасындағы Шақым деген ағам. Дәрменсіз, аш ата-ана кеңесе келе, біреуі үшке, екіншісі беске қараған Қадиша мен Қатира қарындастарымды өлмей тұрып, асырап алатын адамдарға апарып беруді мақұл көрді. Оған өздерінің әлі келмеген соң, ересек Шақымға тапсырды. Ол екеуін де екі өзбек үйіне апарып берді. Келесі ( төртінші ) күні Ыслам келмеді. Балапанын ұшырып, ауыздандыратын бүркіттей мені енді өз бетінше көргенін істесін деген сыңай жасаған болар. Мұндай ой ол кезде, әрине, менде жоқ еді.
Біраз күткеннен еш нәрсе шықпағасын, ашыққан қарын мені көрген үйлеріме қарай жетеледі. Ауылнайдың салық жинайтын инспекторындай үйреншікті төрт үйді жағалап шықтым. Жалғыз өзім именіңкіреп кіріп шығам. Бір үй маған еш нәрсе бермеді. Маған бір қарызын өтемегендей көрініп, шығып бара жатып, шыға берістегі бастырманың төбесіне қақтап қойған балықтардың бірін жымқырып, ішкі қалтама атып ұрып, жүре бердім. Келесі күндерде ол үйді « маршрутымнан » шығарып тастадым. Маған, әрине, зерделіктен гөрі сезім ( инстинкт ) солай дұрыс шешім қабылдатты. Әлі « қарауымда » қалған үш үйде ішіп-жемімді көтереді деген сенім бар. Ал енді анау балығын алып кеткен үй менің ұрлығымды ізімше біле қойып, қуып жетіп ұстап алса, өлтіріп, көшеге лақтырып тастаса, мені де, өлтірген адамды да іздеп жатқан құдайдың жаны жоқ. Ешкімнен сұрау жоқ, өйткені өзінен-өзі аштан өліп, көшеде жатқан адам аз емес. Бірақ бәрі де сәтті аяқталды. Мен әкелген сазанды шешем байғұс сүйретіліп жүріп асып, өзі мен балалары жүрек жалғады. Бірақ әкем басын көтеріп, дәм татпады. Бәріне өзі кінәлідей тіл қатпай, бүркеніп жатыр.
Үлкен ағам кешкілік құрып кетіп, кеш оралып жүретін. Балық жеген кештен кейінгі ертеңгілік бір оқыс айқаймен оянып кеттім. Байқасам, ағамды үй иесі тепкілеп-тепкілеп, « есек қайда » дейді. Оның есегі ұрланған екен, соны Шақым ағамнан көріп тұр. Онда шындық та бар болуы керек. Бірақ амал не? Ағамды өлтірсе де, өнетін есек жоқ. Ол шетімізден сұлап, аштан өлейін деп жатқан әке-шешем мен інімді көріп, үйден шығып кетті. Қанша айтқанмен, түбі, діні, тілі бір өзбек бізді далаға лақтырып тастаған жоқ. Бір нәрсе дәметуді де қойған. Сол күні шешем, арасына үш күн салып әкем дүние салды. Өйтіп-бүйтіп ағам бір жерге апарып, беттерін жауып келіп жүрді. Өмірге, жарыққа талпынған жас ұлан қайғырып, жылап-сықтау сезімінен айырылған, бәрінің орнында тек бір-ақ сезім – өмір сүруге тырмысу ғана қалған мен өзімнің күндегі әдетімше үй аралап, қайыршылығымды жасай бердім. Бойымның үйренгендігі соншалық барып жүрген үйлерімнің есігі жабық, ішінен ілулі болса да ( жабық болса келуін қояр деген ойлары болар ) есікті ұрып, тықылдататынды шығардым. Амал жоқ, ашады.
Бірақ әйтеуір кейімей, үйлеріне кіргізіп, « сыбағамды » беріп жатады. Ұяттан гөрі өмір сүру инстинкті күшейіп, мен олардың жақтырмайтын қабағын да байқамайтын халге жеткен болармын. Ал бір кемпірі мен шалы бар үй мені мүсіркеп, аянышпен қарайтын. Бір күні осы үйге түске жақын келсем, қаба сақал, басынан орыс казактары киетін сопақ бөркін тастамайтын шал жалғыз екен. Ол маған бәйек болып, пешке жақын орындыққа отырғызып, табаны тесік су байпағымды пештің үстіне кептіруге қойып, тамақ берді. Маған бірдемелер айтады. Ауылда өсіп, ана тілімнен басқа сөзді құлағым естімеген мен байғұс бір сөзін де ұқпадым. Бірақ шалдың сөзінен түйгенім – маған бала болып, үйде қал дейді-ау. Мен мұрным пысылдап, тамағымды жеп алып, еш нәрсеге ыңғай білдірмей кеттім. Екінші бір келгенімде шал-кемпір, екеу екен. Кемпірдің мені жақтырмағандай сыңайын байқадым. Дегенмен бала болып қаламын десем, екеуі де құба-құп дейтін түрі бар. Онға толып, оң-солымды айырып қалған кезім. Әрі әкем молда, балалар оқытқан, шешем қожаның қызы – діншіл. Сондықтан екеуі де дінге, оның рухында тәрбиелеп, бойыма біраз сіңіріп тастаған.
Жеті жасымнан ағамның қыстың ұзақ кештерінде оқитын қисса-дастандарына құлақ түріп, біраз дүниетаным жәйттерін көңілге тоқып үлгеріп қалғанмын. Осындай тәрбие мені жаңағы ақпейілді орыс үйінен сырт айналдырды. Енді кемпір-шалды көруге батылым бармады. Олардың маған деген ықыласын ақтамағандай көріндім. Ендігі күн көрісім қалған екі орыс отбасының ( шынында, олардың кемпірлерінің ) мойынында қалды. Осы екі үйдің біріне бір күні түске таман кірдім. Кемпір бір жас жігітке тамақ беріп жатыр екен. Оның тамақ ішкеніне мен соншалықты сұқтана, көзіммен тамағын жеп жібере жаздап қараған болуым керек, анау шашалып қалды. Мені жақтырмай, кемпірге бір нәрсе деп жатты. Ол маған дереу бір үзім нан берді. Мен шыға жөнелдім. Енді бұл үйге ертерек, жігіт жоқ кезде келу керек екен деп түйдім. Қанша уақыт өткенін білмеймін бұл үйлердің менен мазасы кете бастаған болуы керек, жүрек жалғарлық бір нәрселер беріп жататын. Ал мен өзімнен азын-аулақ бір нәрсе қалса, үйде аштық қысып, іші өтіп жатқан Есбол деген ініме ала баратын едім. Бір күні барған үйлерімнің бергені жұмырыма жұқ болмай, өрісті кеңейту мақсатымен сенделіп жүріп, бір асхананың қалдықтар тастаған жағына кез болдым.
Бұл жаққа адам келе қоймас деген болар, ешкімді кездестірмей, тамақ болардай да еш нәрсе таба алмай, жуынды құятын бір легеннің түбінен тураған сәбіздің қалдықтарын кездестіріп, жұмырлап алып қалтама салдым да, шығып кеттім. Үйіме кірісімен төрде жатқан інімнің қасына бардым. Ол ес-түсіз, тілі күрмелген. Менің үніме жауап қата алмайды. Зорлап көзін ашқысы келеді. Көзі ашылмай, төңкеріліп, тек ақшелісі көрінеді. Сәбіз болса да, талмап жұта алар ма екен деп қалтамнан шығарып, аузына жақындата бергенімде, есік жақта отырған ағам: « Берме, басымызға бәле болады » деп зекіп қалды. Он жас үлкен ағаның айтқанын істемеске шара жоқ. Міне, аштық адамды өз туысынан да бездірді. Шынына келгенде, інімнің жағдайы мен берген сәбіздің септігі тиетін кезден өтіп-ақ кеткен екен. Ал ол сол заматта өзегін жалғауға себеп болғанмен де алдағы күндерге қандай сенім бар. Мұны, әрине, ағам түсініп отыр. Менікі жақсы көретін інімді аяушылық еді. Әлі де аштықтың темір саусақтары жағамнан уыстап ұстап, қылқындыра қоймаған кезде менің жүрегімнің түбінде адамгершілік саңылауы сақталған екен.
Інім түн ортасы ауғанда ышқына қорылдап, денесі жиырылып, созылып жатып, таң алдында жан тапсырды. Жылап-сықтау деген ел бүтін, ес дұрыс кезінде екен. Ағам інісін үн-түнсіз апарып, қойды да келді. Мен қайыршылық тірлігімді жалғастыра жүріп, қулық аша бастадым. Баратын үйімнің мүсіркеуін күшейте түсу үшін, үйлеріне кіргенде, қалтырап-дірілдейтін болдым. Ішінде асы жоқ адамның тоңғақ болатыны да рас. Мен шынымен-ақ тоңатын едім. Бірақ барған үйімнің кемпірлерінің көңілдерін жібіте түсу үшін, тоңып келгенімді күшейтіңкіреп жіберетінді шығардым. Осылайша күн көріс тіршілігін істеп жүріп, жетім балаларды асырайтын орын бар дегенді құлағым шалды. Бір күні кешкілік молырақ « олжамен » қайтып, көшеде қалтама жиналған ризығымды қолыммен алып-салып реттеп тұрғанымда, бір орыс келіншек келіп, тіл қатты. Мен түкке түсінбей, көзімді жыпылықтатқаннан басқа еш нәрсе өндірмедім. Жағдайды түсінген сары келіншек көшеде өтіп бара жатқан бір қазақты тоқтатып, әңгімесінің мәнін түсіндірді. Сөйтсем, ертең аудандық оқу бөліміне соқсын деген екен. Өзіме де сол керектей, ертеңіне ол мекемеге келсем, кеше көрген келіншегім машинка басып отыр екен. Тапқаныма қуанып, қасына жетіп келіп, кешегі айтқаныңыз бойынша келіп тұрмын деймін.
Ол таңдана қарап, бір маңғаз қазақты әкеліп, жай сұрасты. Мен болғанын айттым. Қазақ тілдей қағазға бір жол сөз жазып, пәлен деген жерде балалар үйі бар, осыны соған апарып бер, сонда сені қабылдайды деп өз жұмысымен кетті. Мен екі күн іздеумен балалар үйін таба алмадым. Оқу бөліміне қайта баруға зейінім жете қоймады ма, әлде балалар үйіне немқұрайлы сілтей салған қазақтың түсінен игілік ізін көре алмағандығымнан ба, әйтеуір, сол мекемеге қайтып соқпадым. Казір сол күндерді еске түсіре келіп, япыр-ай ана орыс келіншегінің маған мейірі түсіп жүргенде, әрі-бері өтіп жатқан қазақтардың, тіпті көшеде лағып жүрген жетімектерді жинап алып, балалар үйін құруға міндеттенген оқу бөлімі қазақтарының менің тағдырыма немқұрайлы қарағаны несі деп ойым онға бөлінеді. Кейде адамдардың халыққа жаманат келтіретін қылығын, ұлттық мақтаныш сезімінен жұрдай, қуыс кеуделерін көргенде, осы менің халқым қандай халық деген күмәнді ойға түсесің.
Жақында ( қаңтар айында ) бір газет бетінен политехникалық институттың екі қазақ студенті Бөгенбай батыр мен Красин көшесінің қиылысында қазақтың бір студент қызын тонапты дегенді оқып, не болып бара жатырмыз, жастар мынадай болса, еліміздің болашағы не болмақ деген ой жанымды жегідей жеді. Есінен танатын 1932 жылдың ашаршылығындай аштық қазір жоқ қой. Жігіт не үшін өмірге келеді? Ол кеудесін оққа тосып, қызды қорғау үшін, оны дұшпанға алдырмау үшін туады деген ұғым біздің ата-бабамыздың қанына сіңген қасиет еді. Әлде кемеңгер Абай: « Қорқамын кейінгі жас балалардан » деп біздің заманымыздың жастары туралы көрегендікпен болжады ма екен? Бұл сияқты « қайда барсаң да, Қорқыттың көрі » деп шошындыратын, түңілдіретін ойларды алысқа аластай отырып, халқымның жарқын болашағына, жастардың ұлтжандылығына, ұлтым деп соғар намысқой жүрегіне сене отырып, аштық жылғы тағдырымның немен аяқталғанына қайта соғайын. Балалар үйіне кірудің сәті болмағанынан көп ұзамай-ақ, өкімет қаңғырып келген аштарды өз жерлеріне қайтару туралы шешім қабылдапты. Кісі басына бір килодан қара нан беріп, бізді отарбаға мінгізіп жіберетін болды. Отарбаның келгенін күтіп вокзалда отырғанбыз.
Адамның көптігінен отырар жер болмағандықтан, мені ағам терезе алдына мінгізіп, алдыма аз ғана нан қойған. Ағам менен бір-екі адым алыстай берді, мен бір үзіп қара нанды аузыма салып үлгергенше, бір ашығып, көзі қарайған адам нанымды бас салды. Ағам көріп қалып, желкесінен ұстап, нанды тартып алды да, ұра бастап еді, жұрт: « Ұрма, ұрма » деп тоқтатты. Ашыққан адам да өзін біреу ұрды-ау деп қыңқ етіп жатқан жоқ, дым болмағандай жөнімен кете берді. Осындай бір оқиғаны сандалып жүріп, Қазалының базарына барғанда да көріп едім. Айналада аштық болып жатса да, 32-33 жылдардың қысында Қазалының шағын ашық базары жұмыс істеп тұрды. Сауда жасап отырғандар – өзбек, орыс, татарлар. Тоғы ортаймаған отырықшы халықтар. Ашаршылыққа ұшыраған – көшпелі қазақтар. Малын колхозға алып қойған. Ашыққан қазақтар тіске басар бір нәрсе іздеп мұсылмандардан қайыр-садақа сұрап, базарға да соғады. Аштар көп, сауда жасаушылар аз. Сондықтан тиынға тиын қоссам деп отырған саудагерлер аштардың жайған алақанын майландыра бермейді. Осы базарға алақаныма бір нәрсе жұғар ма екен деп соғып тұратынмын.
Бір келгенімде көргенім: тіленшілік етіп жүрген бір байғұс қазақ ешкім еш нәрсе бермеген соң өзегі талып, өліп бара жатса керек, саудагер өзбектің алдында жатқан күлшелерге тура бас салып, желкелеп ұрып жатқанына қарамай, біреуін алып, ауызға жұмарлап тығып үлгерді. Аштықпен істегенін білген жұрт оны көп ұрғызбады. Ол үн-түнсіз жөніне кетті. Мұндай оқиғаларға аш жұрттың еті үйренген-ді. Ағам екеуміз Қазалы вокзалынан аман-есен отарбаға мініп, қалған қара нанымызды қорек етіп Қармақшыға, мектепте күзетші болып істейтін әкемнің інісінің үйіне келіп түстік. Алдымен 6-7 ай бойы ұстара көрмеген, су тимеген шашымды алып, немере ағам қолымнан жетектеп, балалар үйіне апарып өткізді. Туған ағам біраз қайыршылықпен күн көріп жүріп, Өзбекстанға кетіп, мақта зауытына жүкші болып орналасты. Отан соғысының қанды майданын да басынан кешіріп, жасы егде тартқанда ел аман, жұрт тынышта дүние салды. Мен тағдырдың айдауымен бір қолдан бір қолға өтіп жүріп, Арыс ауданының Мамаевка деген қыстағындағы балалар үйіне келдім. Жаңадан ұйымдастырылған, төсек-орын жоқ. Балалар кенеп қапқа сабан тығып төсек етіп, қап жетпегендері құрым киіздің үстіне жатады. Қаптап өріп жүрген бит.
Асханадан үш мезгіл 50 грамнан нан, түсте ыстық сорпа береді. Бүйірі шығып тамақ жемеген, әлсіз, ауру балалар битке жем болып, жаз шыққанша өліп жатты. Балалар үйі ашыларда 250 бала бар еді, жазға дейін 180-дей ғана бала қалыпты. Сол сау жеткен баланың бірі мен болдым. Жаз шыға маңдайымызға Шаңбаев Мұса деген жақсы директор жазылып, ол бау-бақша, егін салдырды. Тоя тамақ ішіп, киім-кешегіміз бүтінделді. Әрқайсымызға ағаш кереуеттер, төсек-орын тиіп, биттен тазардық. Өлім-жітімнен арылдық. Оқуымыз да жөнделді. Бастауыш мектепті бітіргесін Қызылорданың педучилищесіне барып түстік. Бұл мені ауылға едәуір жақындатты. Бұл берекелі 1936 жыл еді. Шынында, ашаршылық ойсыратып-ақ кеткен екен. Коллективтендіру алдында Кеңтоғай, Тартоғай, Төрткүлді жайлап отыратын үш ауыл, Байсал, Кете, Болат, Шантай – төрт рулы ел аштықтан қырғынға ұшырап, қалғандары бір-ақ ауыл болып бас қосыпты. Бұл ауылдардың бәрінде де жеке басты үйлер некен-саяқ болатын да, отбасыларының бәрі дерлік үйелмелі-сүйелмелі, көп басты жандар еді. Ал енді осыдан адамдардың үштен біріндей ғана жан басы қалыпты. Менің туған ауылым Кеңтоғайдағы 22 үйден 9 үйдің бір-екі адамы ғана қалған.
Ал 10 отбасы түгелдей аштан қырылған. Орны қалды деген менің әкем Шәмшәттің отбасындағы тоғыз адамнан екеу-ақ қалды. Ашаршылық алдында жоғарыдағы 22 отбасында 91 жан болса, оның 57 жан басы аштан қырылып, 34 адам ғана, яғни 37 проценттен астамы қайыршылық жағдайында тірі қалған. Кайғылы қасірет, індеттей тиген аштық көлемі бүкіл Армения иелігінен де асып түсетін Қармақшы ауданының барлық ауылдарын өрттей шарпып өткен. Сырдың жағасында, анда-санда балықты талшық еткен, әлі келгенше бақша салып, күнін көрген ауылдың сиқы жаңағы мен айтқандай болғанда, дариядан 60-70 шақырым жырақта жатқан елдің халі, әрине, одан да ауыр болған. Соған қарай, өлім де көп болыпты. Қызылорда облысының барлық елі Сырдарияны жағалай қоныстанған. Шеткей ауылдары жоғарыда айтқанымыздай, қашықта жайлаған. Оларға да дариядан жарма тартып, су жеткізіліп отырған. Сондықтан, Сыр елі жартылай көшпелі болды. Соның өзінде аштық нәубеті елдің еңсесін көпке дейін көтертпей кетті... Жартылай отырықшы елдің жағдайы осындай болғанда, Сарыарқадағы тугелдей көшпелі қазақтың халі одан да мүшкіл болған, онда аштық ерте басталып, үй-орманымен құрып кеткен ауылдар өте көп болған.
Біздің үй судан шығып қалған балықтай, басын олай бір, былай бір соғып, жан тәсілім етіп жүргенде, Қармақшыда « Қара батпақтар » дегендер қаптап кетті. Олар Қостанай облысының Батпаққара ( қазіргі Аманкелді ) ауданынан аштық қуып, Сыр бойынан тойынармыз деп келгендер екен. Орталық Қазақстандағы көшпелі қазақтар жағдайының өте ауыр болғандығын сол кездегі Қазақстан басшылығының сол аймақтағы 40 көшпелі аудан туралы ерекше қаулы алуға мәжбүр болғанынан-ақ көруге болады. Қазіргі тарихи әдебиеттен 1932-1933 жылдардағы аштықтан және соған байланысты сүзектен өлген қазақтар саны әр қилы айтылып жүр. Мәселен зерттеуші Т.Омарбеков 2 миллион 277 мың деп жазса ( « Егеменді Қазақстан », 1991 жыл, 13 шілде ), кейбіреулер оны көбейтіп, 2,5-2,6 миллионға дейін апарып жүр. Ал көрнекті ағылшын-американ зерттеушісі Роберт Конквест оны бір жарым миллиондай деп анықтайды ( « Қазақстан коммунисі », 1990, №1, 81-бет ). Осы болжамға жақын, оны дәлірек айқындай түсетін санды белгілі тарихшылар Ж.Б.Абылхожин, М.Қ.Қозыбаев пен демограф М.Б.Тәтімовтың зерттеулерінен кездестіреміз. Біздіңше, осы тұжырым дұрыс, ол ғылыми тұрғыдан негізделген. Оны біздің өз басымыздан өткізіп, көзбен көрген, тұтас бір ауылдың қасіретке толы мысалы да құптай түседі.
Ал енді аштықтың болу себептерін көрсетуге келгенде, ашу-ыза жағы басыңқырап кетеді де, тек субъективтік жағы көрсетіліп жүр. Сөз жоқ, 1932-1933 жылдары қазақ халқының өз тарихында бұрын болмаған аштықтан қырғынға ұшырауында субъективтік жағдайлар шешуші роль атқарды. Халық тағдырында ондай қасіреттің болу себептерін XIX ғасырдың ортасында-ақ Шоқан Уәлиханов ашып берген. Ол қоғам дамуы үшін өзгерістер мен реформалардың қажеттігін айта келіп, « олар халықтың материалдық мұқтажына шақталуы, әрі сол қоғамның ұлттық мінез-құлқына сай келу қажет. Бұл жағдайдан тыс жасалған өзгерістің бәрі де зиянды, әрі аномальдық ( жағымсыз ) құбылыс ретінде қауымды айықпас дертке шалдықтырып, тұралатып, мешеулетуі мүмкін » деп сақтандырған болатын ( Уәлиханов Шоқан. Таңдамалы. Осы ойын айқындай түсіп, Шоқан: « Қисынсыз теорияға немесе өзге халықтың өміріне негізделіп, зорлықпен, ырықсыз жасалған реформа адам баласын жойқын апатқа душар етіп келеді » деп тұжырымдады ( бұл да сонда, 128-бет ). Әрине, барлық тіршілігі малға байланысты көшпелі қазақтың малын түгелдей колхозға алып, зорлықпен ұжымдастыру аштықтың басты себебі болғаны талассыз нәрсе. Оның басты-басты кінәлілері де орынды айтылып, жазылып жүр.
Сонымен қатар, аштықтың соншалықты кең етек алып, қасіретінің молаюына, біздіңше, бірқатар объективтік жағдайлар да себеп болды. Оның бастысының бірі – көшпелілік. Көшпелілікке негізделген әлеуметтік қатынас қазақ қоғамын дүниежүзілік өркениет дәрежесіне жеткізуге тұсау болатынын Ыбырай Алтынсарин де негіздеп берді. Ол отырықшылыққа, егіншілікке көшкен қазақтардың әлеуметтік күйінің жақсарып, тіпті олар диқаншылықты орыс мұжықтарынан да артық жүргізе бастағанын өте бір қанағаттағандық сезіммен жазған болатын ( Ы.Алтынсарин. Үш томдық шығ. Бірақ, патша әкімшілігі өздерінің отарлау саясатын табандылықпен жүргізе отырып, қазақты көшпелі өмір салтында ұстауға тырысты. Қазақтардың егіншілікке көшіп, отырықшылық тұрмыс құруы оларға пайдасыз еді. Ол қазақтардың құнарлы, егіншілікке жарамды, өзен-сулы жерлерге орналасуына соқтыратын. Оның үлкен әлеуметтік өзгерістерге, жайлы қыстақтарға шоғырлануына, өндіргіш күштерінің өсуіне, ұйымшылдығының артуына, оқуға мүмкіншіліктерінің туып, ұлттық сапасының артуына апаратынын болжай білді. Ондай жағдай сөзсіз отарлық жүйеге қатер тудыратын. Оның үстіне қазақтардың егіншілігінің өркендеуі орыс көпестері мен мұжықтарының өндіретін, сататын бидайына бәсекеші пайда болу қаупі де патша алпауыттарын шошындыратын. Сондықтан олар ежелден егінмен айналысып отырған Сыр бойы диқандарын да көшпелілікке итермелейтін саясат жүргізді.
Соның нәтижесінде, Сырдария өңірінің диқандары жартылай көшпелі өмір кешіп, 1932-1933 жылдары ашаршылықта қиын жағдайға душар болды. Мал бағудан басқа кәсіпке үйренбегендігін, икемсіздігін көрсетті. Тағы бір айта кететін жай – кейбір зерттеушілердің шаруаларды жаппай ұжымдастыру кезінде көшпелі қазақтарды отырықшылыққа айналдыру үшін жүргізілген саясат дұрыс емес еді деп кінәлайтын пікірлері, біздіңше, орынсыз. Отырықшылыққа айналдыру идеясы, әрине, дұрыс еді. Қателік – қазақтардың күштеп, зорлап ұжымдастыруына байланысты жүргізілген әдісінде, уақыт кеңістігінің аздығында. Жалпы отырықшылыққа көшу тарихи қажеттілік еді. Аштықтың ұлғайып, өлімнің көбеюіне себеп болған тағы бір объективті жағдай – 1931 және 1932 жылдардағы қуаңшылық. Бұрынғы қазақ тарихында да қуаңшылық, жұт болып, адам басының шығыны аз болмайтын. Ал шаруаларды ұжымдастыру кезіндегі қуаңшылық жығылғанға жұдырықтай болып тиді. Халықтың мәдени өресінің төмендігі де аштықтың қасіретін молайта түсті. Тұңғиық қараңғылықтағы халық одан шығарар жарық сәулені көре алмады. Тұяқ серіппей кете берді. Мәдениетсіздік жалғыз белсенділердің, сатқындардың үлкен бір әлеуметтік тобының қалыптасуына себеп болды. Олар халық басына зобалаң туғызып, жауындай шапты. Лаһи, ондай қаралы қасірет келмеске кетсін!
Халқымыздың ең зұлмат, ең қаралы, ең шерлі жоқтауы айтылуға тиісті 1932 жылдың алапат ашаршылығы таяп келе жатты. Сол сұмдық ашаршылықтың аждаһа кескінін Алматыда өз көзіммен қалай көргенім, талай қасіретке куә болғаным есіме түссе, әлі күнге дейін жаным түршігеді. Өз асханамыз жоқ. Біздің рабфактың мың студенті азын-аулақ ақшамызға ішетін тамақ іздеп, қаланы кезіп кетеміз. Көбіне ашқұрсақ жүреміз. Отызыншы жылдың аяғы, әлде отыз бірдің басы, анық есімде жоқ, рабфакқа Үмбет Жаманов деген кісі ( қазіргі атақты әншіміз Роза Жаманованың әкесі ) директор болып келді. Өте бір аяулы, ақылды адам еді. Сол Үмбет аға келе сала студенттер үшін төрт бөлмелі асхана үйін салғызуға кірісті. Құрылысшылар – студенттердің өздері. Жандәрмен әр жерден үзіп-жұлып құрылыс материалын да тапқызып, бес жүз жігіт шыдатсын ба ( рабфактың 1000 студентінің бес жүзі жігіт, бес жүзі қыз-келіншектер еді ) асхана үйін бірер айда қалқайтып көтеріп тастады, қыздар іші-сыртын сылап, әктеп дегендей, басқа да күшімізге лайықты көркейту жұмыстарын атқардық. Енді асханаға көптеген түрлі жабдықтар қажет еді. Оларды алу үшін қаржы керек.
Біз енді Үмбет ағаның ақылымен бес дана етіп « Екпін » атты әдеби-публицистикалық көркем қолжазба журнал шығардық. Іші-тысын сол кезде рабфакта оқып жүрген, кейінгі халық суретшіміз Әбілхан Қастеев әсемдеп, түрлі әшекей-өрнек, сұлу суреттермен безендірді. Журналдың мазмұнды болып шығуына рабфактың екінші курсының студенті, атақты ақын Иса Байзақов көп еңбек сіңірді. Ақыры не керек, бес журналды республиканың басшылары Голощекинге, Елтай Ерназаровқа, Исаевқа, оқу комиссары Меңдешевке, ОГПУ бастығы Залинге апарып сыйға тарттық. Журналдың бірінші бетінде осы адамдардың суреті бар: асхана жабдығы үшін ақша алуымыз керек қой. Мына ісіміз өзімізше қулық жасап, үлкен басшыларға « жағынғанымыз » ғой деймін. Иса ағай, Тәшібай Нұрмұханбетов деген жігіт және мен бар – ортадан сайлап шығарған осы делегация бірінші бетінде суретін жарқыратып журналды алдымен Елтайға апардық. Ол кісі көрімдікке деп 5 мың сом берді. Алдын-ала келісілген шаруа болды ма, кім білсін, басқа басшылар да қолымызға 5 мың сомнан ұстатты. Сөйтіп асханамызды жабдықтауға, көркейтуге 25 мың сом ақша жинап алып едік. Міне, жоқшылық заманда осындай қулықтарға да баруға тура келді. Енді бұрынғыдай қаланы кезу тыйылып, тамақты өз асханамыздан ішетін болдық.
Бұл кезде ашаршылық белең алып, аш адамдар көшелерде жосып жүретін межеге келген. Біздің асхананың алды да үйме-жүйме ыңырсыған аштарға толып кетеді. Бұл бейбақтардың көбі – әйелдер. Бәрінің қолдарында көтерген, әйтпесе соңынан жетелеп ерткен балалары бар. Балалар сай-сүйегіңді сырқыратып жылап тұрады. Өздерінің бір күңіренген, аянышты, зарлы дауыстары болады. Біздің күйіміздің де жетісіп тұрғаны шамалы. Түстігіміз – ащы капуста салынған бір тәрелке суп. Ішінде кейде бір жапырақ ет болады. Қыздар жағы осы супты ішіп, ал тиесілі нанымызды алып шығып балаларға береміз. Ұлдар нандарын жеп қояды. Соған қарағанда қазақ әйелінде шыдамдылық, аяушылық сезімі күштірек пе деймін. Бірде Алматының көшесіне тасбақа жайылып кетеді. Сөйтсе, көздері қарауытып қаптап жүрген аштар тасбақа тиелген бір вагонды бұзған екен. Әлгі біздің супымызда жаңқаланып қалқып жүретін ет те сол тасбақаның еті болып шықты. Оны артынан білдік. Халықтың сол кездегі құдайдай сенген үкіметі мен партиясының бет бақтырмаған билеушілері жүргізген сұмдығы мол сойқан да сұрқия саясатымен қазақтың малы тартылып алынып, оның орнына бізге тасбақа жегізгені, ата-бабаларымыздың ешбір ұрпағы естіп-білмеген бейшаралыққа түсіргені осы екен.
Мен қазір сексеннің бел ортасына келген жасымда, ақ басты ана ретінде, халқымның ақиқатты ғана айтар ақыны ретінде, ашаршылық сұмдықтарын өз көзіммен көріп, қасіретін шеккен куәгері ретінде, азамат жүрегіммен сол ащы шындық туралы кескен кесігім мен түйген түйсігім осындай азапты, ауыр ойларға жетелейді. Отыз екінші жылдың көктеміне салым астана көшесіндегі адамның, әсіресе жас балалардың өлігінен аттап жүре алмайтын болдық. Көшеде сәт сайын кездесетін мүрделерді көргенде жұрт енді алғашқы кездегідей шошынбай, бейнебір иттің әлде мысықтың өлігін көргендей, еш қымсыныссыз айналып өтіп жүре береді. Қыста аштан өлгендерді жинау ұйымдастырылмаған. Көше-көше, бұрылыс-қалтарыс, ағаштардың түбі қаптаған жансыз сүлде. Әсіресе, Алматыдағы жалғыз моншаның айналасы, ауласы өліктен көрінбейді. Осы жағдайда қалалық партия комитетінің қаулысы шықты: өліктерді тез арада жинап алмаса қала сасып кетеді, жұқпалы аурулар таралуы мүмкін; сондықтан күн жылымай тұрып көшелерді тазарту керек. Қалалық партия комитетінің әйелдер бөлімінің меңгерушісі Анна Михайловна ( фамилиясы есімде жоқ ) деген кісінің біздің рабфакқа келіп өлік жинау туралы сөйлегені қазіргідей көз алдымда. Наурыз айында аштық құрбандарының мәйітін жинауға көшеге шықтық. Әр бригадаға он-он адамнан бөліндік.
Бізге темір және ағаш күректер, тырма, айыр, ат-арба, ат болмағанда есек, өгіз береді. Таңертеңнен кешке дейін, көше-көшені кезіп салпылдап жүріп өлік жинаймыз. Жинаған өліктерді Алматының батыс жақ шетіндегі Қызыл Крестің қорасына апарып тапсырамыз. Өлік тиеген көліктер жан-жақтан ағылып жатады. Осы жерде қорабы үлкен бір әскери машина тұрады. Мәйіттер соның қорабына бір басы, бір аяғы кезектестіріліп, айқыш-ұйқыш дестеленіп салынады. Себебі, кіл бас бір жақта болса, аяғы ой түсіп қалады екен. Кішкентай балаларды әйтеуір сыятын қуыс болса, соған тығады, тігінен де қойып жатады. Осыншама көп өлікке қарап тұрып жаның түршігеді. Естуімізше, бұларды қаланың сыртында қазылып жатқан үлкен шұқырларға құлатады дейді. Талғар, Пролетар көшелерінде ірі байлар тұрған екен. Кәмпескеден кейін солардың саңғыраған кең үйлерін мектеп, интернат, балабақшаға айналдырыпты. Осы маңда 12 бөлмелі бір ясли-бақша бар еді, соған келдік. Қарап жүріп үйге кірер басқыштың астындағы қарға көміліп қатып қалған тоғыз баланың өлігін тауып алдық.
Біздің ондығымыздың бригадирі, рабфактың студенті әрі парторгі Аққошқаров деген ақылды жігіт еді, сол тұрып: « Ой, сорлылар-ай, мыналардың бәрі қара шаштылар ғой, бұл өзі тағы да қазаққа келген қырғын болды ғой » деп күрсінді. Бір күні Талғар жаққа қарай шықтық. Көлігіміздің де ауқаты шамалы. Өзіміздің де әбден сілеміз қатып шаршап келеміз. Қызыл су көлкіп жүріп жатыр. Аяғымыздан су өткен. Сөйтіп келе жатсақ, бір кішкентай төмпешіктің үстінде бірдеме қарайғандай болады. Жігіттердің « Е, ол не дейсің, жай бірдеме шығар » деп өзеуреткеніне болмай, Аққошқаров әдейі бұрып алып келді. Келсек, төмпенің үстінде ұзыннан шалқалап басында тымағы, үстінде күпісі, аяғында саптама етігі бар, сақалы өсіп кеткен, елу бес-алпыстар шамасындағы бір кісі жатыр. Бір қолында жеті-сегіз жасар бала, екінші қолында домбыра. Екеуін де қолдарын қарыстыра қатты қысып құшақтап алған. Маңайындағы қары еріп, астарына көлкіп қара су жиналып қапты. Аққошқаров темір күректі алып мәйіттерді қозғамас бұрын жанындағы қар-мұзды мұқият күреп тазалап шықты. Шоқылау жерден қабір қаздық. Қарағандыдан келген шахтеріміз бар еді, сол: – Мұның домбырасын қайтеміз?
Өзіміз алып қалайық, – деді. Сонда Аққошқаровтың ойланып тұрып, өңі сұрланып былай дегені есімде қалыпты: – Жоқ, олай болмайды. Көріп тұрсыңдар ғой, бұл үшеуі бір кісідей құшақтасып жатыр. Ана жатқан бауыр етінен жаралған баласы болса, домбыра – жан жолдасы. Ендігі жерде мына домбыра да – иесімен бірге өлген домбыра. Қойыңдар, жігіттер, біз бұл үшеуін бірінен-бірін айырмайық! Күпілі кісі, бала мен домбыраны сол айқасқан құшақтарын жазбаған қалпында бір қабірге жерледік. Алматының іші тазаланып болды-ау дегенде қаланың сыртындағы өліктерді жинай бастадық қой. Ағаш-ағаштың түбі өлік болады сонда. Неше түрлі: шөгіп жатып өлгендер, бүк түсіп отырып өлгендер, етбеттеп құлап өлгендер... Қаскелең жолындағы ағаштың ішінде бір ұл, бір қызымен қырық бестер шамасындағы қазақтың әйелі өлген екен. Ұлы – он екі-он үштерде, қызы ондарда болуы керек. Алдымен балалары өлген көрінеді. Содан кейін қатты ашынып, бұл қасіретке шыдай алмаған ана балаларының бетін өзінің орамалымен жасырып, сол жердегі ағашқа өзін-өзі асып өлтіріпті.
Осы оқиғаны рабфактың жиналысында басқа бригаданың бригадирі қатты күйзеліспен айтып берген еді: « Басқасын қойшы, мынау нағыз трагедия ғой, біздің халқымыздың басына түскен трагедия » деп. Ашаршылық қырғыны менің туған өңірім Қостанайда да сұрапыл болды. Ол жаққа Бейімбет пен Ғабит ағалар комиссия құрамында барып келді. Ғабит бір назаланып, ызаланып сөйлеп еді сонда: « Арқаның сары даласы иесіз қалды деуге болады, Сарыарқаның сары төсі бос қалды деуге болады » деп, « Арқаның сары даласы иесіз қалды » демекші, 1947 жылы Қазақ Ғылым академиясының экспедициясымен туған жер – Қостанайға бардым. Көптеген ағайын, туыс, ауылдастан көз жазып қалыппыз. Сонда Ағыбайдың Кенжебайының айтқаны: – Қарағым, Мәриям-ай, біз де қайбір жетісіп жүрді дейсің. Көрдік қой небір қорлықты. Елге аштық дендеп кіріп, алды ісіп-кеуіп өле бастаған соң Бибіш жеңгең екеуміз ауылдан жиырма шақырым жердегі Селентин деген орыс поселкесіне барып жекенің сиырын бақтық. Таңертең өріске сиырды болса-болмасын сауып жібереді. Бибіш екеуміз жуас сиырларды емеміз. Күн ұзаққа әрқайсысынан бір-бір жұтып, таңдай жібітіп жүріп, ісініп-кебінуден аман болдық қой әйтеуір. Көктем уақыты.
Бір сиыр желіндеп жүрген, әлгі қарасан келгір табыннан бөлініп қалып қойыпты. Соны іздеуге салт шықтым. Әлден уақытта алдымда алыстан бір қара көрінді. Алғашында аттылы сияқты еді, жақындағасын байқасам, жоқ, жаяу. Қардың суы көлкіп ағып жатқан кез. Әлгі қара жалп-жұлп етіп бір еңкейеді, бір тұрады. Қатарласқанда таныдым. Өзіміздің Қажығали. Бажырақ көлдің басындағы жиын-тойдың гүлі болып, сол жерге он шақты ауыл дүркіреп келіп қонғанда елді аузына қаратып, өнеріне тамсандырған кәдімгі сырнайшы Қажығали. Бүкіл қыз-бозбала соның соңында болатын. Қазіргі түсі тым суық екен. Екіленіп от шашырата қараған көзінен шошып кеттім. Омырауынан былжыраған бірдеме соқта-соқта болып сорғалап ағып келеді. Мен мына судың бетінде ағып келе жатқан қара тышқан бар ғой, соны қағып алып жеп келе жатырмын. Осылай деді де өзіме ұмтыла берді. Сосын, атымды тез бұрып, жүріп кеттім. Сиырым бұзаулап қорданда біреудің қорасында тұр екен, сұрастырып тауып алдым. Енді бұзауды алдыма өңгеріп, сиырды соңымнан мөңіретіп емпеңдетіп ертіп келе жатсам, Қажығали Селентинге үш шақырымдай жерде етбеттеп құлап өліп жатыр екен. Маған ұмтылғаны аштықтан әбден есі шығып кеткен жан есірігі болса керек.
Қажығали сияқты азаматтың арыстаны сөйтіп өлді ғой, – деп Кенжебай аға көзіне жас алды. Ашаршылық кезіндегі тағы бір аянышты хал есіме түсіп отыр. Менің туған жерім – қазіргі Щербаков совхозы – бұрынғы Қошан ауылында Баймекеннің Мұхтары колхоз басқармасы болады. Қолдағы малынан айырылып, ашыққан ел өлгені өліп, өлмегені босып, көшіп, түгел тарап кетеді. Түрме қайбір шекесі шылқып тұр, онда да ашығып ісіп-кепкенде барып шығарып жібереді. Содан Баймекеннің Мұхтары елге келіп, далада шашылған сүйек-саяқты жинап, қайнатып, талғажау қылған болады. Бірақ, ит кеміріп, күн қақтаған сүйекте не нәр қалды дейсіз. Сол Мұхтар ақыры әке-шешесінің қабірінің басына барып жан тапсырыпты. Ашаршылықтың азапты жылдарының өзім көріп еріксіз куәгер болған кейбір сұрықсыз суреттері, міне, осындай. Ерте замандарда Еуропада, Азияда, мұхиттық аралдарда жергілікті халықты қырып тықсыру арқылы жерін босату дейтін жантүршігерлік жендет саясат бар еді. Біздің елімізде де ашаршылықты қолдан жасаған зұлым саясат сол ескі санамен жаңа заманға өткен, революциялық даму заңдылығы туралы өздерінің ғылым-сымақтарын желеу еткен қаныпезерлердің ісі екендігін ашып айтып кетпеске болмайды.
Осы жылдарда қаланың көшелерінде, алыстағы Абыралы, Абай, Шұбартау, Қызылтаң болыстарына баратын жол бойында аштан өлген адамдарды көзіммен көрдім. Бұл – озбыр, қатігез Сталин Қазақстанды Ф.И.Голощекиннің тәлкегіне басы бүтін, сүйегін де сұраусыз етіп беріп қойған сойқанды, ойранды шақ болатын. Ондаған миллион мал басы бір жыл ішінде жоқ болды. Ұстағанның қолында, тістегеннің ауызында кетті. Кәмпескеден үрейленген халық қолдағы малын дереу сойып, сата бастады. Мал шаруашылығын күйзелтіп, құрту одан сайын өрши түсті. Малы бар орта, кедей шаруаларды шетінен бай, кулак деп қудалап, барын тартып алып, ауылдан қуды. Тіпті, науқан асқына келе әбден сорлап қалған сормаңдайлардың жалғыз сауын сиырын да ет дайындау жоспарына тапсыртты. Сөйтіп, елдің қолында тігерге тұяқ қалмады. Сақталған артық азығы: астығы, ет-майы таусылған халық ашыға бастады. Қаладан 300-500 километр қашықта тұратын шаруалар амалсыз жаяу шұбыруға мәжбүр болды. Қолда ат, көлік жоқ, қаламен арада қатынас жасайтын машина ол күнде болған емес. Бірақ ашыққан, әлсіреген адамның қанша жүре алатын шамасы бар? Олардың көбі, әсіресе, кемпір-шал, жас балалары ілесе алмай жолда қалды.
Оларға қарайласа, өз жандарына қауіп төніп тұр. Осындай ауыр халде тастап кетуге қимай, осы жерде бірер күннен кейін бүтін бір ауыл, тұтас бір әулет болып, барлығы бала-шағасымен бірге қаза тапқанын да көрдік. Мал көзін құртуға елдегі белсенділер де аянбай күш салды. Халықтың қолындағы қозы, лақ, бұзау, торпаққа дейін ет жоспарына еріксіз тапсыртты. Сол науқанды жүргізушілер « жоспарды асыра орындадық » деп мәз-мәйрам болды. Сол жылы Қарқаралы ауданы ет жоспары 600 процент орындалды деп рапорт берді. Халықтың аштан қырылып жатқанына олар селт етпеген тәрізді. Қазақ ауылында ашаршылыққа ұшыраған шаруалар шұбырып қалаға бет түзеді. Бірақ аштықтан әлсіреп, титығы құрыған адамдар жаяу жүріп қалаға әрең дегенде жетті. Ал қалаға жете алмай, жол бойында жүздеген адам қаза тапқанын қалаға тірі жеткендер назалана айтатын еді. Қалаға келген аштарды, олардың көшеде өліп жатқандарын өз көзімізбен көрдік. Қасына таяу келіп халін білмек едім. Бірақ сөйлеуге шамасы жоқ, демі таусылып барады. Сол арада оқыған қазақ азаматы қызметкер М. деген коммунист кездесті. Бұрыннан таныс кісі. Міне, қазақтың кейбір өркөкірек, тоғышар интеллигенті халықтың аштан қырылуын осылай үстірт түсінді.
Олардың ойынша, революция тұсында қай халық болса да қажет болсын, болмасын құрбандық беруге, қырылуға тиіс. Бұл барып тұрған адасқандық, әйтпесе алжасқандық еді. Сол 1931 жылдың күзінде даладан шұбырып, көшіп келген аш, арықтар Семей қаласына сыймай кетті. Қаланың шет жағындағы Училищная көшесінде « 19 февраль » атында бастауыш орыс мектебі бар еді. Қызыл кірпіштен салынған осы екі қабат мектептің үйін ауылдан келген аш-арықтарға жатақ етіп берді. Бірақ олардың бірталайы аштықтан әлсіреп жүдеген. Кейбіреуі келген бетте ішкен тамақты көтере алмай өліп жатты. Бұларға қаланың орталығынан әкеліп бір мезгіл ыстық тамақ беріп тұрды. Сәске түс кезінде үлкен каткаға құйылған кеспе көже келеді. Бірер ожау көже мен бір тілім қара нан беріледі. Тамақ әкелген кезде барлығы аулаға шығып, қатар-қатар кезекке тұрады. Бұлардың қолдарында консервінің қаңылтыр сауыты, шыны банкі, ағаш тостаған. Көжені ыдыстарына бір-екі ожаудан құйып, бір тілім қара нан үлестіреді. Тәулігіне ішетін тамақтары осы. Бір ожау көже мен бір тілім нан ас болып жарытпайды, аштардың тамағы тоймайды. Олар көшеге шығып, қаланы кезіп, әрбір үйден қайыр сұрайды.
Кейбір үйлерде бұларды аяп, нанның бір үзімін болса да береді. Енді қайбір қатыгез адамдар есігін ашпайды: – Кетіңдер, сендерге беретін нанымыз жоқ, өзіміз де ашпыз, – деп ұрсып қуып жібереді. Аштар қаланың орталығындағы базарға барады. Тамақ сатып тұрған қатарға көз салады. Шіркін, мына тоқаштан, самсадан тойғанша жер ме еді деп ойлайды. Осыларды көрген бір жас жігіт шап беріп қалаулы тұрған самсаның біреуін ауызына тығып жіберді. Жігіттің ақшасы жоқ аш екенін сезе қалып: – Эх ты, нахал, – деп иесі жұдырықтап ұра бастады. Жас жігіт таяқ астында самсаны түгел жеп те қойды. Төлейтін бір тиын ақшасы жоқ. Енді тамақ сатып тұрған еркек-әйел саудагер жан-жағынан жабылып, жігітті одан әрмен сабады. Жігіт бір кезде есі ауып құлады. Оған жаны ашып, арашалаған жан болмады. Қалаға келген аштар көбіне асхана маңында, тамақтың қалдықтарын төгетін жерде жүреді. Нанның, картоптың, тағы басқа овощтың қалдығын теріп жегенін талай көрдік. Қайтейік, қолдан келер дәрмен жоқ. Аштардың кей тобы Семейге келісімен темір жол вокзалына қарай шұбырады.
Оларды бастап жүрген еті тірі, жөн білетін ысылған адамдар Сібір өлкесіне апармақ. Өйткені, ұзын құлақ хабарға қарағанда Сібірде азық-түлік молшылық, халық тоқ деседі. Сол лақаппен аштар Сібірге жетсек деп арман қылады. Семей вокзалы аштарға лық толы. Аяқ басар бос жер жоқ. Өңкей жүдеу, жалаңаш адамдар. Бұлар вокзал алаңында киім-кешегін астына төсеп, поездың келуін күтіп жатыр. Вокзал маңайында да аштан өлгендер жиі кездеседі. Егер әлдеқалай осы маңдағы милицияның бірі өліп жатқан кісіні көре қалса, ат-көлігі бар адамды ұстап, өлікті соның шанасына салып қоя береді. Атшы сорлылар қайда тапсырарын білмей қаланы кезіп, сандалады. Балағаштан келген Нұғыман деген шаруа көшеде кездесе кетті. Отынды қаланың шет жағындағы бір үйге түсіріп, кетіп бара жатқанымда бір қазақ милициясы: « Менімен бірге жүр, азырақ жүк бар, соны жеткізіп тастайсың » деп шанаға отырып алды. Қарағайдың жиегіндегі бір сарайға келгенде тоқтатты. Сарайдың ішіне алып кірді. Қарасам, он шақты адамның өлігі жатыр. Аштан өлген әйелдер де, балалар да бар. Шаштары будаланып, ұйысып қалған. Мұны көргенде көзімнен еріксіз жас шықты.
Төрт-бес адамның өлігін шанама салып, « мұны Хлебная көшесіндегі қораға апарып тапсырасың » деді, – дейді. Вокзал ішінде де құжынаған аш-арықтар. Шаршап, әлі құрыған жандар біріне-бірі сығылысып еденде жатыр, астарына төсеген киімі де жоқ. Менің қасымда журналист Омарғазы Оспанов бар. Шеткері орындықта әңгімелесіп отырмыз. Бір кезде осы жерде ұйықтап жатқан 13-14 жастағы баланың басына ересек адамның етігі сарт етіп тиді. Ересек жігіт шіреніп аяғын соза түсті. Ұйқыдан оянған бала басын көтеріп, жан-жағына қарады, тәтті ұйқысы бұзылғанына ренжігендей. Қайта жатуға бата алмай, қорғанып, отырғандай. Жігіт ала көзімен қарады да, теріс қарап жата кетті. Бала « бұл кім екен » дегендей бізге карай-қарай жатып қалды. Қырдан келген аш-арық шаруалар Сібірге жүретін поезды күтіп отыр, қашан келері белгісіз. Түннің орта шенінде поезд келді. Жұрт жапа-тармағай вагондарға жармасып міне бастады. Аштардың әлі жеткендері таласып, тырмысып вагонға кіріп орналасты. Енді біреулер, әсіресе, кемпір-шалдар мен жас балалар отыра алмай, вокзал басында шулап қалып қойды. Енді біреулер төсек, киім-кешегін кіргізіп, өздері отыра алмай қалды. Вокзал басы у-шу, айғай, жылау.
Семей, Қарқаралы, Павлодар округтерінен көшкен халық Семей арқылы Рубцов, Барнаул, Новосібір, Краснояр, Хабаров қалаларына дейін көшіп барған. Олардың басым көпшілігі жолда аштықтан қырылған. Ертеде халық « Аштан өлгеннің моласын көргенім жоқ » дейді екен. Соның рас екеніне көзіміз жетті. Аштан өліп жатқан жүздеген адамды көму бір-екі адамның қолынан келер ме. Әркімнің қайғысы өз басына жетерліктей. Олардың мақсаты ауылдағы халыққа медициналық жәрдем көрсету, саяси-үгіт жұмыстарын жүргізу, мәдени қызмет көрсету еді. Бригаданың құрамында насихатшы, дәрігер, кино, театр, газет қызметкерлері бар еді. Көшпелі баспаханада газет шығарды. Осы бригада құрамында мен де болдым. Семейден арнаулы автобуспен Абай, Абыралы аудандарына шықтық. Ертістен өткен соң Семейтауға дейінгі 60 километрдей жазық дала бұрын малға сыймайтын. Қаптаған мал, жылқы, түйе, сиыр, қой-ешкі жайылып жүретін. Енді осы далада қарайған мал да, адам да көрінбейді. Жолдың екі жағында да аштан өлген адамдардың сүйегі, шіріген киімдері. Қалаға таяу ауылдар түгел көшіп кеткен. Абай ауданында бірқатар ауылдардың бұзылып, төбесі құлаған үйлері, қирап қалған қоралары қаңырап тұр.
Адамдардың көбі қалаға жете алмай, жол үстінде қаза тапқан. Тірі қалғандарының алды Семейге, одан әрі Сібірге босып кеткен. Ал аштықтан соң аудан басшыларының есебі бойынша 3 мың шамасында ғана адам қалған. Міне, халықтың қанша қырғынға ұшырағанын осыдан-ақ аңғаруға болады. Аштардың Сібір жаққа барғаннан кейін де қаза тапқандары аз емес екенін тірі қалған адамдар дәлелдеп берді. Осы Сібірге көшкендердің арасында Қарқаралыдан бергі Берікқара, Қызылтаң, Абыралы болыстарынан шыққан адамдар да бар. Бұлар Сібірге жеткенде аштықтан қалжырап, аяқтарын басуға зорға шамалары келетін еді. Сібірге көшіп барған аштарға жергілікті партия, совет ұйымдары, сол жердің халқы көп көмек жасады. Оларды жұмысқа орналастырды. Қазақ балаларына арнаулы мектеп ашқан. Халықтың арасында үгіт-насихат жұмыстарын жүргізген, қазақ тілінде газет шығарған. Батыс Сібір облыстық партия Комитетінің секретарі Р.Эйхе осы жөнінде Москваға, партияның Орталық Комитетіне хабарлаған. Ал Голощекин: « Қазақтар колхозға кірмейміз деп, Сібірге қашып жатыр » деген мәлімет беріпті. Ұлы Отан соғысы жылдарында ( 1944-1945 ) мен командировкамен Хабаров қаласына бардым. Соғыс кезінде сол қалада қазақ тілінде « Дабыл » дейтін газет шығатын. Бұл Қиыр Шығыстағы армия жауынгерлеріне арналған газет.
Осы газеттің редакциясында жазушы-журналист Жәрдем Тілеков қызмет істейді екен. Мен сол редакцияда болып, жұмысымен, қызметкерлерімен таныстым. Тілековті Семей қаласында соғысқа дейін қызмет істеген кезінен білетінмін. Бір күні Тілеков маған: – Жүр, осындағы қазақтардың үйінен шәй ішейік, – деді. Мені Хабаров қаласында тұратын қазақ үйіне ертіп апарды. Үйдің иесі Жүніс жұмыста екен. Жасы қырықтың ішіндегі қара торы әйел Жамал бізге шәй әзірледі. Бір ұл, бір қызы бар екен. Шәй үстінде әңгімеге кірістік. Өмірдің неше түрлі азабын да, қайғы-қасіретін көрдік. Осында келгелі көзіміз ашылды. Көрген қайғы ұмытыла бастады. Біздің үйімізде он шақты адам бар еді. Күйеуіміз екеуміз ғана тірі қалдық. Менің әке-шешем Семейге жетпей, жолда аштан өлді. Күйеуімнің әкесі мен қарындасы да аштықтан әлсіреп, Семейде өлді. Біз екі баланы – 5 жастағы қызымыз бен 8 жасар ұлымызды амалсыздан қаладағы жақын туысқа беріп кеттік. Жалғыз біз ғана емес, елден бірге шыққан Иса, Жақып деген туыстарымыз үш баласын асырап алатын адамға беріп кетті. Қолдағы күн көрерлік мал таусылған соң аштыққа ұшырап, жаяу Семейге келдік. Семейге де тұрақтамай жұртпен бірге Сібір астық.
Пәлен жер молшылық, жайлы деген лақаппен көше бердік. Ақыры осы қалаға жетіп тоқтадық. Мұнда келген соң күйеуім жұмысқа орналасты. Өзім де жұмыс істеймін. Тамағымыз тоқ. Мұнда келген соң мынау екі баламыз туды. Амандық болса, соғыс біткен соң туған жерімізге оралсақ деп ойлаймыз. Біз үйге ауыр ой арқалап қайттық. Біз әңгіме еткен дәуір өте ауыр қайғыға душар еткен, елді аштыққа ұшыратқан қапалы кезең еді. Сол кездегі Семей облысы басшыларының бірі Ежов кейін келе нағыз қанды қол жендеттің өзі болды. Мұндай әпербақан басшылар ел арасында да аз емес еді. Ашаршылық жылдарда ауылдағы шолақ белсенділердің озбырлығы да өзгеше. Кедейдің жалғыз сиырын тартып алып кеткен – солар. Колхоздың ортақ малын ұрлап, сойып, базарға сатқан да – солар. Белсенділерге арнап халық ішіне тараған өлеңнің бірі: Әй, белсенді, белсенді, Қамқоршы деп ел сенді. Бар малынан айырылып, Кедей сорлы теңселді. Елге әмір жүргізді, Тақыр шалбар кигізді. Жалғыз сиырды қорға алып, Артты жерге түйгізді.
Аштыққа ұшырағандардың да зар, мұңы жыр болып елге тараған: Тағдыр бізді жазғырып, Тоздырып, мүлдем азғырып, Бір тілім нанға зар қылып Қиырға кеттік қаңғырып. Естілгендей бір сарын, Көрінгендей бір сағым. Шұбырды халық қиянға Сақтауға аман ұрпағын... ( « Жұлдыз », 1990, №7 ) КОЛХОЗ ОРНАҒАННАН СОҢ Төкен Бекмағамбетов Колхоз орнатудың алдында байларды кәмпескелеу басталды. Игібай, Шаншарбай деген байларды кәмпескелеп, солардың жылқысын біздің ауылдың кедейлеріне әкеліп таратып берді. Сонда менің әкеммен жасты Қалиакпар деген кісі бір қызыл бурыл бие алды. Сол бие Шаншарбайдың қашаған қуатын биесі екен. Әлгі биені мініп алып, жылқыға тұра шапқанда, бие жылқымен бірге айналады. Сонда Қалиақпар әкем сасқалақтап, шабысына шыдай алмай, құр-құрлап есі шығушы еді. Менің әкем мазақтап күлуші еді, атқа да міне алмайсың деп. Бізде Совет үкіметі орнағаннан кейін, мойынсерік, ТОЗ, колхоз деген ұйымдарға ұйымдасу басталды. Осы кезде үгітке түсінбеушіліктің салдары болу керек, « малды, мүлікті, ортаға алады екен, әйел де ортақ болады екен, бәрі бір көрпенің астында жатады екен, бұған біз көнбейміз » деген әңгімелер өрттей қаулады.
Бұған қоса үкіметті құрту керек деген дақпырт шықты. Осы кезде қалған байлар бастап көтеріліс жасап, « банды » болып ұйымдасып, Ақшатау тауына тығылды. Бұларға әр жерден, әр елден адамдар қосылып, көбейе берді. Осы кезде колхоз ұйымдастыру басталған еді. Күніне мылтығы бар, қарулы адамдар келіп, колхоздан керегінше қой, жылқы, түйе алып кете береді. Ешкім қарсылық жасай алмайды. Аудан орталығы алыс, Жорға деген жерде болды. Ауданнан хабарланып, әскер шақырылып, олар келгенше көп уақыт өтеді. Ол кезде атпен ғана қатынайтын еді. Бір күні ауданнан бір офицер бастаған 12 солдат келді. Келген күні қонып, таңға жақын жол басшы ертіп алып, қашқындарды қууға Ақшатауға аттанды. Аңдып барса, олар көшіп кетіпті де, жұртта көлік жетпей үш үй қалыпты. Кілең әйел, бала-шаға екен. Соларды көшіріп алып келді. Ылғи майы ағып тұрған семіз қойдың еттерін барған адамдар бөліп алыпты. Сөйтіп дәндеген соң « барлығын қолға түсіреміз, содан көп олжа аламыз » деп, ұзын саны алпыс адамға дейін жиналып қашқын қууға тағы кетті. Ішінде мен білетін қарт Тайтөлеу, Күлшебай, Шөмшекбай бар.
Біздің ауылдың колхоз бастығы Әлиасқаров Әбдікәрім бар. Сол күннің түн ортасында үш жігіт қайтып келді. Біреуі жаралы, қолының кәрі жілігі үзілген винтовканың оғы тиіп, қалған екеуі жалаң аяқ. Жағдай былай болыпты: Бұлар, алпыс адам бара жатқанда, бандылардың көзіне түседі. Олар 300 адам екен. Бұларды Ойран тауынан дүрбі салып көріп отырады. Өздері өшіккен белсенді Әбдікәрім Әлиасқаровты, Шәйкенді, басқа да белсенділерді танып отырып, қақпан құрады. Қуғыншы алпыс адам жалт беріп кейін қашады. Күлшебай менің нағашым еді, біздің үйде бір жүйрік қысыр сары бие бар еді, соны сұрап мінген болатын. Сол кезде арттан айқай шығады « пышақ », « пышақ » деген. Алдында кетіп бара жатқан Күлшебай сары биенің басын іріксе, бір жолдасының аты шаба алмай келеді екен. Себебі, қоржынында екі пұттай бес атардың оғы бар екен. Күлшебай қарғып түсіп, қоржынды тіліп-тіліп жібереді. Ол шаба жөнеледі. Қырсыққанда Күлшебайдың өзінің биесі аспанға секіріп, қайта мінгізбейді. Қашқындар келіп қалады. Сол кезде қашқынның оғы Күлшебайдың кәрі жілігін үзіп кетеді. Ол құлап қалады. Солдаттар Шыңғыс тауына қарай қашады.
Қашқындар қызылдарды қуған беті Көксуға тақайды. Бұл кезде Әбдікәрімнің оғы таусылып, аты болдырып, тауға зорға ілігеді. Төбеге шықса ар жағынан қашқындар келіп қалған екен. Әбдікәрім аттан түсіп, мылтығын тастай салып, қолын көтеріпті. Сол кезде банды атып өлтіріпті. Шәйкен бір кезеңге шыға келсе, Шөмшекбайды үш қашқын тонап жатады. Шәйкен айғайлайды Шөмшекбайға араңды аша бер деп, сол кезде Шәйкен үш қашқынды да атып өлтіреді де, қасына шауып келіп: « Шапшаң киін » дейді. Анау сасып абдырап шапан-шалбарын ғана киіп, басқа киімін кие алмайды. Шәйкен « таңдаған атыңа мін » дейді. Шөмшекбай тың жарау қара ала биеге мініп, жорта женеледі. Бұл күн батып қалған кез екен. Шәйкен: « Қашқындарға көріне жүріп, олжа ала кетейік » дейді. Шөмшекбай болса; « Қашайық » дейді. Сол екі арада қашқындар көріп қалып, тұра қуады. Сол кезде Шөмшекбай сытылып шыға береді тың атпен. Шәйкеннің аты күні бойы шабыстан болдырған екен, қала бастайды. Қашқындар жетіп қалады. Сол кезде Шәйкен бірнешеуін атып түсіреді. Көптің аты – көп, өкшелеп жетіп қалады.
Аты шаппаған соң, қарғып түсіп тобылғының түбіне жата қалып, бір атқанда Әзімқан байдың ортан жілігін үзіп жібереді. Сол екі арада барлығы қаумалап сойылмен, шоқпарман ұрып, Шәйкенді өлтіреді. Енді, жараланып жатқан Күлшебайдың үстінен кейінгі қашқындар сау ете түседі. Қашқындар біздің ауылдан ерген Қарт деген кісіні ұстап алып, ұрып-соғып аттарына мінгестіріп алған екен. Соны түсіріп: « Мына кісінің өлі-тірісін көр » депті. Сол кезде Қарт Күлшебайдың аяғынан көтереді. Күлшебай өлген адам болып денесін қатайта қойып, Қартқа көзін қысады. Қарт сезеді де: « Баяғыда өлген екен » дейді. Оған бандылар сеніп: « Біз қайтып келгенше осының қасында отыр, қашып кетуші болма, қашсаң да құтылмайсың » дейді. Олар ұзағаннан кейін, Күлшебайдың қолын таңып, мойнына асып береді. Содан екеуі түн ортасында колхоз орталығы Байқошқарға жалаң аяқ, жалаң бас жүгіріп келді. Ел у-шу болып, ертеңінде өлген адамдарды жинауға шығады. Ең алдымен колхоз бастығы Әлиасқаров Әбдікәрімді табады. Өлтіріп, етін кесіп, аузына тістетіп кеткен екен. Бұдан кейін Шәйкенді табады. Оған келсе, бас бейнесі соққыдан дүңгіршек сияқтанып кеуіп кеткен екен.
Әлиасқаровты колхозға әкеліп таза арулап қойды. Шайкенді Көкталға, өз колхозына жерледі. Біздің жүйрік биеміз жау қолында кете барды. Осыдан қашқындар Қытайға қарай ойысып, Аягөз қаласын басып өтіп, төрт қатар болып, ортасына көшкен елін алып, қатар түзеп жүреді. Соңдарынан отряд шығып, қуады. Бұл кезде қашқындар Қытай шекарасынан әрі он шақырым бойлап, аман-есен өттік деп, думандатып жатады. Осы кезде отряд қуып жетіп, қоршап алады. Қашқынның басшысы Ике деген кісі атын шылбырынан босатпай отырады екен, атына міне салып қашып құтылады. Басқа қашқындарды шекарадан қайта өткізіп, елге әкеп, алдарына салып әкеткен жылқымызды өз қолымызға тигізді. Жағдай біршама сабаға түсіп, колхозда егін салу үшін Бақанас өзенінен тоған қазатын болдық. Тоған қазу жұмысына Мағауия Құрымбайүлы және Сыйырбай Жігітекұлы деген кісілер басшылық етті. Тоғанның көмейін Мысық деген қыстаудың жоғарғы жағынан алды. Бұл кезде жұрт су келетін жолда егін салуға кірісті. Ақыры егін салу да бітті, тоған да қазылып болды. Қазақтың бір әдеті: егін бітісімен әйелдер барлық үйде ыдыс біткенге су толтырып дайындайды, ондағы мақсат құдайдан жаңбыр тілегені. Жауын болса, егін болады дегені.
Енді үй басында дайындалған суды еркектер соқаны бітіріп келгенде, білдіртпей төбесінен құя салады. Еркектер де қарап қалмайды. Өзен таяу болса, бірін-бірі өзенге тоғытып, ойын жасайды. Ауылда жаңа түскен жас сұлу Мәкен деген келіншек бар еді. Әлгі келіншек қолына бір шелек су жігіттерге жүгіріп келе жатқанда, төрт жігіт ат үстінен көтеріп алады. Сұлу қатты бұлқынғанда, жігіттердің қолынан сусып кетіп шалқасынан жығылып, талып қалады. Әбден қызған ойын сап тыйылды. Бір сағаттан кейін ғана келіншек есін жиды. Бірақ осыдан кейін ойын жалғаспады. Қазақтың ерте кезде осындай ойындары болушы еді. Бұл күнде мұндай ойын жоқ. Ертеңінде тоғанның біткендігіне арналған той болды. Ат жарыста жиырма аттың алдында Мағауияның көк айғыры келді ( 50 шақырымнан ). Құнаннан тағы да Мағауияның көк құнаны келді ( көк айғырдың баласы ) екі аты қабат бәйгеден келгеннен кейін ол кісі мал сойып, елді жинап қайтадан той жасады, балуан күрестіріп, түрлі ұлт ойындарын қызықтадық. Отызыншы жылы біздің елге Қазақстанның басшысы Елтай Ерназаров келе жатыр деген хабар жетті. Колхоз бастықтары қатты дайындалды. Ұмытпасам, тамыз болуы керек. Ерназаров пәуескемен келді.
Қасына еріп жүрген 4-5 атты солдаты бар. Артында еріп жүрген айғыры бар. Әбден үйреткендері сонша, соңдарынан қалмайды. Колхоз үш ақ үй тікті. Үш үйге үш қошқар әкеп сойды. Ерназаров – ел басшысы, қой басшысы – қошқар сойылуы сондықтан десті. Біз үйдің жабығынан сығалап, қарап жүрдік. Аласа бойлы, сары кісі екен. Басында тақиясы бар. Колхоз басшылары құрдай жорғалап жүргенде, оларға айтыпты: « Келесі жылы осы уақытта келгенде, көгенде лақ, белдеуде бұзау қалмай, үкіметке өткізілсін. Өйткені, ел аса байып кеткен екен » депті. Осыдан бастап елдің қолындағы малдарын сыпырып ала бастады. Елге мал салығын басып салды. Мал таба алмағанына астық салығын салды. Орта шаруаның бір қойын бір кесе бидайға айырбастатты. Сегіз кесе бидайға сегіз қой берген адамдар болды. Бұдан кейін, кедей шаруалардың бес қойын, болмаса жалғыз сиырын, болмаса жалғыз биесін тартып алды. Бір есімде қалғаны: Үмітқазы, Үмітбай деген екі ағайынды жігіттің жалғыз саулы інгені бар еді. Соны балалары жоқта кәрі шешесінің қолынан ауданнан келген уәкіл Құлынтаев Рымтай жұлып алып жүре береді.
Алыстан көріп қалған Үмітбай жүгіріп келе жатады. Сонда шешесінің айтқаны: « Рымтай, маңқа болған малдай бол, өртең шалған талдай бол, ақ үйіңе көк тігіліп, дегеніңе жетпей қал! Базарға барып атың өлсін, қайтып келіп қатының өлсін! Көтіңе тышқақ тисін, көзіңе пышақ кірсін! Тышқағың тыйылмасын, төсегің жиылмасын, аллау әкпар! » деді қолын теріс жайып. Осы ерекше қарғыс сөз менің есімде қалыпты. Сол екі арада Үмітбай Рымтайдың артынан келді де, бүйрек тұсынан қойып қалды. Рымтай етпетінен түсті, қолындағы түйенің бұйдасын жұлып алады. Рымтай талып жатты. Одан кейін не болғаны есімде жоқ. Сол жылы қыста еш адамда мал қалмады. Бұрынғы жинаған азық қысқа зорға жетіп, сүлдерімізді сүйретіп шықтық. Жаз шығысымен ел бір-бірлеп қашып кете бастады. Кейбіреулер ере алмайтын адамдарын тастап та кетті. Ауылда бес жасар ұл бала күресіннің күліндегі бидайды теріп жеп жүруші еді. Бір күні әлгі бала жоғалып кетті. Ауылдан үш шақырымдай жерде үш ағайынды жігіт жеке үйде тұратын. Жұрт соны барып тінтсе, баланың жарты еті мен басы шығады. Үш ағайынды жігітті керегесінге таңып тастап, үшеуі сол күйінде өлді.
Осыдан кейін қалған елдің бәрі қашып кетіп қалды. Колхоздың орнында әкем, шешем, әжем ( әкемнің шешесі ) – төрт-ақ адам қалдық. Әкем ауру болғандықтан, жұртқа ере алмадық. Бұл – отыз екінші жыл еді. Жан-жақтан үш-төрт адам жиналды. Бұлар Садық, Жөлкен, Қақсалбай деген ағайындар еді. Осы үш адаммен бірігіп, өзеннен шабақ балық аулауға кірістік. Ол үшін екі қанат етіп тоқыған ақ шиді біріктіріп тігіп, екі шетінен екі адам, ортасынан бір адам ұстап, бір адам таязға шыққан балықты қайта қуып, судың шетіне таман, ыңғайлы жерге келгенде балықты шидің ортасына жіберіп, екі басынан құшақтап көтеріп алғанда, балық сүзіліп шиде қалады. Алғашқы кезде бір шелегі бірден ілігіп жүрді. Садық сол бетінде от жағып қайнатады. Қайнағаннан кейін, бетіндегі майын қалқып алып, балықты табаққа сүзіп алып жеп аламыз. Кешке үйімізге бір-бір шелек балық әкеліп тұрдық. Өзіміз бір айда семіріп алдық. Екі ай ішінде Балқыбек, Бақанас, Байқошқар үш өзеннің аяқ жетер жердегі балығын тауыстық. Осыдан кейін үлкеніміз Садық: « Тараңдар, әркім өлмес күнін өзі көрсін » деді.
Мен біздің жиеніміз Қақсалбай екеуміз бірге қалдық. Содан екеуара ақылдастық, мен айттым: « Осы колхоз орталығын саламыз деп, колхозшылардың құйған көп кірпіші бар болатын, сол арада көп қара торғай ұшып-қонып жүр екен, соған барайық. Мүмкін, жұмыртқа табармыз » дедім. Екеуміз жүгіріп, кірпіш үйген жерге келдік. Бір кірпішті көтеріп қалсам, кара ала торғайдың шүпірлеген балапаны. Шетінен ұстап, басын кесіп, қапқа сала бердік. Қап толғаннан кейін үйге апарып жүнін жұлып, ішек қарнын алып тастап астық. Майы жылқының майындай қазанның бетіне шығады. Балапандар тағы бір айға ырыздық болды. Үй-ішімізбен үйелменіміз кәдімгідей көтеріліп қалдық. Бұдан кейін Қақсалбай екеуміз тағы да ақылдастық. Үйреніп қалған қара ала торғайлар енді Үшқызылға таман ұшатын болды. Ойлап тұрсам Үшқызылдың орта қызылының басында бір үлкен қорым бар еді. Қақаңа сол қызылға барайық дедім. Ол кісі келісті. Екеуміз жүгіріп Орта қызылдың басына шығып, қорымға жеттік. Бір тасты көтеріп қалсақ, қарала торғайдың балапаны тағы да құжынап шыға келді, қуанып кеттік. Тағы да басын кесіп, қапқа толғанынша салып, бес-бестен отқа қақтап жедік.
Одан бұлақ басынан барып жиырма балапан асып жеп, қалғанын үйге әкелдік, үй-іші тағы қарық болып қалды. Осымен он бес күндей тамақтанып жүрдік. Екі-үш күннен кейін Бақанасты құлдап, Күнтимеске дейін балапан іздеп барсақ, қаздың жалғыз балапаны жүр екен. Қанаты әлі өспепті. Екеуміз өзеннің екі жағымен қуып отырып, тұйық түбекке дейін әкеп, бір таяз жерде ұстап, бауыздап бір күн азық еттік. Енді қысқа қарсы әкеміздің ерте уақытта жер астына, әбдіреге тығып қойған бидайы бар екен. Сонымен шешем екеуміз қыстан шықтық. Әкем Бекмағамбет пен әжем Бәкізе қайтыс болып кетті. Олар келісімен жан басына айына бір килограмм көкнайза беріп, адамдар түзеле бастады. Күзде шаңырақ басына бес қой, бір биеден берді. Екі жылға дейін өсіріп, қайта колхоз ұйымдасамыз деді. Осыдан бастап қалыпқа келдік. Аштық уағында елдің тігілген үйі ішіндегі мүкамалымен, сол қалпы қалып еді, шіріп, тозып кетті. Сай-сала, өзен бойында аштан өлген адамдардың сүйегі шашылып жатыр. Соларды ауылдың ендігі үлкені Мағауия ақсақал жинатып, түгел көмдірді.
Аз-маз ес кіргенде түгендеп қарасақ, Керей, Қожакелді дейтін әулеттің үш жүзге тарта шаңырағы, шамамен мың жарым кісіден бірер жүз адам ғана қалған екен. Менің балалық шағым ашаршылық, аласапыран жылдармен, ал жастық шағым сұрапыл соғыс жылдарымен сәйкес келді. Сондықтан, бұл жылдар менің есімде қызығымен емес, қиындығымен қалыпты. Балғын да балауса шағымды еске алсам, көз алдыма арыстанша ақыра айбат қылып, бәріңді бір-ақ сәтте қылқ еткізіп жұтып жіберем деп аузын айдаһардай ашқан ашаршылық, адам етіне барынша қарқ болып, қарқ-қарқ еткен қара құзғын, көзі қанталай құтырынған ит-құс, қан сасыған дала, аңырап, еңіреген ана мен бала... толып жатқан құбыжық көріністер келіп, көкірегімді өксік қысып, жанарыма моншақ-моншақ жас толады... Мал-мүлік жинау алғаш байлар мен ауқаттылардан басталды. Содан соң орта шаруаға көшті. Кейін кедейге қол салынып, еш нәрсе қалмады. Бәрін жинап алды. Колхоз ұйымдасудың алдында елдің бар малы мен астығы ортаға алынып біткен. Қолында бірлі-жарым жылқысы, сиыры, 2-3 қой-ешкісі бар адамдарды бүкіл « Гигант » колхозынан саусақпен санап есептеуге болатын.
Колхоз ірі 6 елді мекеннен тұратын, олар – Суықтоғай, Жіңішке, Сарбұлақ, Бартоғай, Арал және Асысаға. Әрқайсысының арасы 50-100 шақырым, колхоздың орталығы Асысаға селосы ( қазіргі Совет Одағының Батыры Төлен Қабылов атындағы ірі қой совхозының орталығы ). Бұлардың әрқайсысында 5-10 жылқы, өгіз болды. Олармен шамасы келгенше жер жыртып, егін екті. Ал көпшілігінде себетін тұқым жоқ. Құр жерді жыртып, пәлен гектар егін ектік деп өтірік ақпар беріп, тұқымды ұрлап, талан-таражға салған. Ол « уландырылған » тұқымды жегендер көбіне өліп жатты... 1931 жылдың жазында азды-көпті егілген астық күтілмеді, суғарылмады. Адамдар әлсіздіктен құлақ ашып, егін суғару мүмкіншілігінен айырылды. Азғантай егін түсімін мемлекет қоймаларына құйып алды. Халық астықсыз-нансыз қалды. Колхозды басқарған білікті кадрлар жоқтың қасы. Кім пысық сөйлеп, жоғарыға жағынса, сол ел басқарды. Бір жыл ішінде 7-8 адам басқарды. Елдің ішіп-жері жоқ. Күйзеліске ұшырады. Оның үстіне, басқа жерге барып, азық-түлік іздеуге шама жоқ, көлік жоқ. Ал бірлі-жарымды күш қайраты бар адамдар Қырғызстанға барып, астық тауып әкелсе, оны ұрлап алған деп жала жауып қаматты, соттатты.
Олардың семьясы қамқорсыз қалды, күн көре алмай аштан өлді. Халықтың күзде өйтіп-бүйтіп, тырмаштай жинап алған азығы қыс ортасына жетпей таусылды. Олардың арасында анау ауқатты, мынау әлсіз дейтін жік қалмады. Беретін мал, астық болмаған соң, үй-үй, қора-қопсы тінтілді. Еріккеннің ермегі, амалсыздың күні еді. Бірақ не тапсын. Мемлекет тарапынан « көмек » деп « ортақ қазан » ұйымдастырып, бүкіл село бір жерден, күніне бір рет, бір ожау қара көже алды. Халық әлсіреп, жан бағу үшін жан-жаққа қашып бытырай бастады. Шамасы келгені Қытайға, Қырғызстанға, Нарынқолға кетті. Елді мекендердің арасында « аштар шұбырындысы » басталды. Бұған бір мысал: ауылда Сақтыбай, Шормақ деген ағайынды кісі бар еді. Сақтыбайдың Тілепберген деген ұлы, Шормақтың Зейнеп деген қызы болды. Ашаршылықтан екеуінің де әке-шешелері қайтыс болды. Қараусыз жетім қалған екі бала қол ұстасып, Алатау асып, Қырғызстанға бет алды. Өйткені, олардың әке-шешелері бұрын Қырғызстанда тұрған, оларды 1931 жылы Қазақстанның уәкілдері көшіріп алып келген, сөйтіп өздерімен бірге алып келген малын тартып алып, колхоз « ортасына » берген. Ақыры өздері аштан өлді.
Тілепберген жолда аштан өлген, Зейнеп қырғыздарға жетіп аман қалған. Қысылшаң кезде олар бір-бірімен тату тұрып, қол ұштарын бере білді. Асысаға, Арал елді мекендерде аштарға көмек беру мақсатымен аңшылар бригадасы ұйымдастырылды. Оны Бошаев Боқаш, Атамбеков Әли деген екі мерген басқарды. Олар бірнеше жігіттерді ертіп тауға барып, ешкі атуды ұйымдастырды, атқан аңдарын ауылға жеткізіп, аш елге бөліп беріп отырды. Қарттардың айтуынша, олар көп адамды ажалдан алып қалған. Ол кезде халықта мылтық аз да, тауда аң көп болған. Адам жарық дүниеге келген күннен бастап заман елегінен өтеді екен. Ауылда Қорабай деген кісінің бір қора қойы, бір үйір жылқысы болды. Өзінің жақын туыстарымен бірігіп, мал-жайына қарай кәсіп еткен адам. Сырттан кісілер пайдаланбаған. Осыған қарамастан, оны байсың деп жер аударды, артында әйелі мен Молдаш деген баласы панасыз қалып, аштан өлді. Колхоз жұмыс істеген үлкендерге күніне 400 грамм, ересектерге 250 грамм бидай беретін. Ерте көктемде таудың күнгейінде сарымсақ ерте көктейді. Осы сарымсақты алып, асып жеп, кейбіреулер аш өзекке түсіп өлді. Қыста мал азығының жетімсіздігінен жұмыс көліктері әлсіз шықты.
Көктемде жер жыртып жүргендерге колхоз бастығы түс кезінде келеді. Ол кезде соқаға жеккен аттар болдырып, адамдар аштан бұралып аз тыныс алып отырады. Ол шет жақта тұрған Рахметов Аянбек деген жігітке келіп, « сен сабатажсың » деп қамшы астына алған. Бастық кеткен соң, жігіттер Аянбекті ауылға апарады. Бірақ әрі аш, әрі соққы жеген ол көп ұзамай қайтыс болды. Кейіннен бастық осындай сорақы қылмыстары үшін 10 жылға сотталып, жазасын өтеп шықты. Былайша айтқанда, 1932 жылғы қыстың ортасынан ел жаппай қырылды. Бір жаққа шығуға көлік, әлі жоқ. Тұлыптай ісіп-кеуіп, тарамыстай тыртиып-тыртиып өліп жатқан адамды көргенде құйқаң шымырлап, төбе шашың тік тұрады. Әулеттер қырылып, үйлерден түтін шықпай қалды... Осындай сұмдық бір қорқынышты көріністі айтайын. Бірде Асысағадан Шелекке Иса ағам екеуіміз ілбіп басып келе жаттық. Асысаға мен Қызылшарық арасын жел үрлеп, қарды кеуек-кеуек қылып тастаған. Бір кеуекті аттай берсем, ол ойылып, түсіп кетті. Ағам тұрғызып алды. Артыма қарасам, бет-аузын ит-құс жеген адам жатыр... Қатты шошынғаным, бетіме ұшық шығып кетті.
Шелекте асхананың жанында сүйек кеміріп жатқан кісіні де көрдім... Жергілікті халық апатқа ұшырап жатқанда, « жығылғанның үстіне жұдырық » деп, өз жеріндегі ашаршылыққа шыдамай, Балқаш ауданынан көп адамдар пана іздей келді. Олардың көпшілігі өліп, қалғандары жергілікті елмен қол ұстасып күн көрді. Ел қанша қиналып, жоқшылық көрсе де, солармен бірге ауыртпалықты бірге кешіріп, соларға жылы сөзін айтып, жылағанын жұбатып, қол ұшын берген адамдар ерекше көрінеді... Осы қысылшаң кезде колхозда бір қора қой болды. Оны Бектемісов Сары деген кісі жұбайы Қатипа екеуі бақты. Қатипа апай көктемде қой қоздаған кезде, ауылдағы адамдарды ұйымдастырып, қой саудырып, сүтін пісіріп, аштықтан ісіп-кеуіп жатқандарға күнделікті таратып беріп, көп адамды ажалдан құтқарды. Кейін « Гигант » колхозы таратылып, бірнеше колхоз болғанда, Асысаға жеке колхоз болып, оның төрағалығына Бектемісова Қатипа сайланды. Ол кісі колхозды үздіксіз 15 жылдан астам басқарды, колхоз аудандағы ірі шаруашылықтың бірі болды. Отан соғысы кезінде Бектемісова Қатипа Қазақстан танк коллоннасының қорына өзі жинаған 50 мың сом ақша өткізіп, Сталиннен құттықтау телеграмма алды. Ол кезде жол бойында, көшеде аштан өліп жатқандарды жиі кездестіретінбіз.
Ашаршылық Қазақстанның ой мен қырын аралай, еңкейген кәрі, еңбектеген жастарды да ажалынан бұрын алып кетті. Орталықтан келген Голощекин осылай, мылтықсыз, ашаршылықты қолдан жасап, қазақ халқын әдейі аяусыз қырды. Егер мұндай жағдай болмағанда халық қырғын-сүргінге ұшырамайтын, күн көру үшін тентіремейтін, қаңғып әр жерге шашырамайтын еді. Иә, осы бір адам жаны құса болар сүреңсіз сұмдық суреттерді кейін өлең жолдарына да қостым. Жанымды ашындыра тербеген жәйтті осылайша жыр етпеуім мүмкін емес еді. Байлардың кәмпескелеп малын алды, Астыққа кеңірдектен салық салды. Құрылған әр ауылда кедей тобы, Күш-көліксіз, қарусыз бекер қалды. Күз болды, қара суық, жер тоңайды, Жаңбыр, бұршақ аралас қар борайды. Бұрынғыдай мал-жан жоқ қарайтұғын, Ашаршылық қасқырдай ел ториды… « Орталық » қолда бардың бәрін алған, Үйлерге, қора-жайға тінту салған. Кей адам бір құдайға жалбарынар, Өлмесем деп үміт қылып шыбын жаннан. Қорада байлайтұғын мал қалмады, Егістікке себетін дән қалмады. Ашаршылық – қара оба, өрт боп келіп, Құтыла алмай ашыққан ел зарлады.
Қыс түсті, жердің бетін ақ қар басты, Түсте көрер болдық біз ішер асты, Кәрі орнынан тұра алмай, бала жылап, Бар ауыл талшық таппай қатты састы. Қыс санап, аяз мінді қаһарына, Күн өзгеріп көрінер батарында… Әлі барлар нан іздеп қаңғып кетті, Қалғандары жаутаңдап сапарына... Жолаушылар жол таппай жолда өледі, Өлігін о сорлының кім көмеді?! Қарға-құзғын шұқып жеп екі көзін, Қара жер қойнына алмай тебіренеді... Аш адамдар көмпиіп ісіп кетті, Өлімге мойынсынып « пісіп » кетті, Көзінің бұрынғыдай жанары жоқ, Салбырап жақ сүйегі түсіп кетті. Ең алдымен кәрі мен әлсіз өлді. Таба алмайтын өзінше ішіп-жемді. Құрбақа, кесірткі мен сары тышқан, Жыланды тапқан адам ұстап жеді. Қылт еткен табылмастан ашық жерден, Биік тау, шалқар дала, жасыл белден. Адамдар бірін-бірі асып жеді, Өлікті де терумен ашып көрден. Колхозда ұйымдасты « ортақ қазан », Бір шөміш көже алады барған адам. Жете алмай көпшілігі жолда қалды, Әр жерден дауыс шығып ыңырсыған. Ертең ерте жинайды өлгендерді, Алыс емес ауылдан көмген жері.
Күресе алмай аштықтан дүние салды, Алпамыстай қайратты ердің ері. Қар кетіп, күн жылынып, көктем келді, Есепке алды өлген мен тірілерді. Сарымсақты күнгейден теріп әкеп, Қорек етіп көруге асып жеді. Кейбіреу, қайтер енді, тоя жеді, Тірі қалсам деуменен баяғы енді. Аш өзекке түсті де, іші кеуіп, Көзім көрді уланып өлгендерді. Сұраймыз бұл апатқа кім кінәлі, Мылтықсыз қырып салған барша жанды. Кейбіреу құрып кетті ұрпағымен, Кім төлейді жазықсыз аққан қанды?! Лағынет саған мәңгі, Голощекин, Өлім сеуіп, қандадың жердің бетін. Көбі өлді, көбі кетті туған жерден, Аздырып-тоздырдың-ау қазақ елін. Қырылмаса аштықтан бауырларым, Соғыста да құрбан ғып шыбын жанын. Қазақ деген қандай ел болар едік. Көркейткен байлығымен әлем сәнін! Ендігі тілек – « ортақ қазанның » кеселінен туған мұндай жойқын оба – аранын ашқан ашаршылық еш жерде, еш елде ешқашан болмаса екен! Ел жайлауда.
Қоралап қой айдап, желілеп бие байлап, ойынын ойнап, тойын тойлап, қайғысыз, қамсыз шалқып жатқан ел... Биылғы осы жайлауды жайлап отырған қалың ауыл Аякөз ауданы болып аталмас бұрын Жетісу губерниясы, Лепсі уезіне қараған Ақшатау болысының №2 ауылы еді. Көп жасаған ақсақалдардың айтуынша, 2-ауылдағы үй саны сол тұста 350-400-ден асқан екен. Ескілікті әңгімелерді жетік білетін 90-нан асып, дүниеден өткен Түсіпжан, Смағұл сияқты көне көздер де әр ауылдағы рулар мен үйлерді саралап, санап айтып беруші еді. Мына қатарласа қонып отырғандар – Аған, Тоқмолда, Бейсеке, Саркөсе, Шынқожа, Жетісбай, Шудабай, Бұзаубақ, Жилібай, Барлыбай ауылдары. Бұл ел Сыбанның Жангөбек дейтін руының Меңдібайына жатады. Қашаннан ауылы аралас, қойы қоралас қонысып, жұптары жазылмай келе жатқан тату ағайынды ел. Сонау Қайрақты жазығына дейін. Биылғы жаз да айта қаларлықтай бір тамаша жаз болып еді. Жер соны, шөп қалың, сай-салалар мен қырат-жондар көкорай шалғынға тұнған. Өзен бойындағы тоғайлардың бүлдірген-жидегі, қарақат-мойылы, доланасы қандай қалың! Қаптай жайылған мал балауса тобылғы, қарағандардың, жайқалып өскен қалың бидайықтың арасынан көрінбейді.
Жарқын жаз, жайсаң жайлау өзінің бар сән-салтанатын көркем көркін аямай сыйлап елді еркелетіп: « Көріп қал, қызықтап қал, елім! » деп тұрғандай. Енді қайта менің жырғалаң жүзімді көре алмайсың » дей ме екен? Иә, бұл қазақ ауылдарының құнарлы қоныстарымен, жазғы жайлау тұрмысымен ақырғы рет қоштасуы еді!.. Елдің көңіліне көлеңке түсіретін бір суық сөз бірталай уақыттан бері жиі айтыла беруші еді. Ол кәмпеске деген қорқынышты сөз. Жат сөзден жаны түршіккен үлкендер үрейленіп қалатын, тілеу тілейтін. Біз, балалар, « жер аударды » дегенді сонда балалық оймен топшылап, өзімізше ұғатынбыз. Жерді қопарып, астына көміп тастайтын шығар деп ойлайтынбыз. Мына сол үрей туғызып жүрген күдікті сөз шындыққа айналып, кәмпеске де келіп жетті. Жеткенде сонау « ақтабан шұбырынды, алқакөл сұлама » дәуірінен кейінгі халық басына түскен ауыртпалықтың, қайғы-қасіреттің жалғасы болып кетті. Қазақ елінің зарлап жылауы, ежелгі еркін тұрмысынан айырылып, қаңғырып, тоз-тоз болып кетуі, ашаршылықтың жойқын қырғынына ұшырауы да осылай басталды.
Бейбіт елдің берекесін кетіріп, бай, кулак, жауыз, қансорғыш деген әр түрлі ат қойып абақтыға қамаудың, айдап-азаптаудың бәрі де осы кәмпескеден басталып еді. Қыркүйектің орта кезі. Бейсеке байдың ауылы Ақбұйрат аталатын алқапты жайлап отырған. Бір күні түс ауа жеңіл тарантасқа қос ат жегіп, төрт кісі келді. Түстері суық, түнеріп кетіпті. Амандасу, жөн сұрасу салты болған жоқ. Естілер-естілмес бірер ауыз сөз қатысып, суық танысты. Бұлар осы үй иесінің мал-мүлкіне кәмпеске жүргізуге өкілдік алып шыққан қызмет адамдары екен. Үйге кіріп отырысқан соң, үнсіздікті Бейсеке бұзды: – Шырақтарым, жөн-жосық айта отырыңдар? Үшінші жастау қағылез қара жігіттің атын атамады. Оның міндеті хатшылық болса керек, қағаз салған папка соның қолтығында. Төртіншісі ат айдаушы екені өзінен өзі танылып тұр. Ыбыраев сөзін жалғастырды: – Біз қонаққа келіп отырған жоқпыз, жұмысымыз асығыс. Сондықтан елді жинап, жиылыс өткізуіміз керек. Келген жұмысымызды көпшілік алдында мәлімдеп айтамыз. Ауыл-ауылға кісі жіберілді, ел үріккен қойдай дүрлігіп жатты, содан отыз-қырықтай кісінің басы құралып, жиналыс өтті. Ыбыраевтың сөзі қысқа болды.
Ол кәмпескенің « саяси мәнін » мадақтап, қанаушы, қаналаушы таптың бірін жою, біріне теңдік әперу дейтін сөзді көпірткен жоқ. Енді біз осы жұмысты орындауымыз керек. Қазірден бастап Бейсекенің малы мен мүлкіне иелігі жоқ, барлығы мемлекетке беріледі. Малға күзет қоямыз, ертең санап, үй-мүлкін қаттап қабылдаймыз » деді. Ауылдағы кедей табына жататындардан 5-6 жігітті іріктеп алып, оларға нұсқау беріп, байдың малын күзеттірді. Осы түнде кедей күзетшілер жанашырлық білдіріп, байдың алыстағы ағайын, туыстары мен құдаларына жасырып. Ертесіне санап, түгендеп, ен таңбасын анықтап, олар 750 жылқы, 1300 қойды айдап әкетті. Мал айдаушылар байда « кегі » бар кедейлер еді. Байдың үйін жығып, жүгін артып, өзін көшіріп әкетті. Жұртында еңіреп жылаған ел, ұлыған иттер ғана қалды. Иттер көшке ілеспей, әр жерде шоқайып отырып ұли берді. Дәл осы күні Аякөз ауданына қарасты тағы төрт байдың – Сәбиқанның, Қосанның, Берікболдың, Ықыластың мал-мүлкі кәмпескеленді. Қара ормандай қалың елдің ортасына түскен ойран осылайша басталды. Кәмпескеден кейін ел дел-сал болып қалды, кәрі де, жас та самарқау, көңілсіз күйді бастарынан кешірді.
Тумысында көрмеген тосын оқиға, озбыр күштің өктемдігі жасаған қисынсыз қиянат, зорлық, зәбір – ел еңсесін көтертпей, басып тастады. Ойын-сауық атаулының бәрі пышақ кескендей тыйылды. Ағайын, туыстар жылап-сықтауын қойып, біріне-бірі көңіл айтысып, ықылас-пейілдерін білдіріп жатты. Бейсекенің бала-шағасына басқа үй тігіп беріп, қамқорлық көрсетті. Ат сабылтқан тынышсыз шабуыл, дүрлігу. Ауданнан уәкілдер күн құрғатпай келіп тұрды. Байдың өз әулетіне жататын адамдарды санап, түгендеп, ешқайда кетуге болмайтындығын ескертті. Ауылдың Қабанбай ақсақал бастаған Қоңыртай, Тоққожа, Өнербай, Сыдық сияқты адамдары болып, байдың үй ішінен ешкім ешқайда шашау шықпайтындығына кепілдік етеміз деп қол қойысып, ГПУ-ге қағаз берді. Бейсеке қажыға барған кісі еді, жасы 83-те болатын, өз аты аталмай, қажы атанып кеткен, үйінде өзінен басқа сегіз жан – екі әйелі, үш ұлы, үш қызы бар. Ұлының кішісі – осы очеркті жазып отырған мен, онда 8-ден асқан едім, әкеміз 1926 жылдан бастап үйге мұғалім ұстап, бізді оқытқан. Ағайынды үшеуіміз де қазақша, орысша хат танимыз, кітапты еркін оқимыз. Ара-кідік қолымызға « Еңбекші қазақ » газеті түсіп қалса, әлгіні құныға оқимыз.
Қоғамдық тұрмыста болып жатқан құбылыстарды толық ұғынбасақ та, « Неге? Неліктен екен? » деп оларды пайымдап, білуге ынтығып, балаң ойға бағдар берерлік қауқарымыз да бар еді. Ол кезде Аякөз қала емес, аудан мекемелері орналасқан шағын, бұрын бекет болған Сергиополь атты елді мекен еді. Қазақтар оны дуан дейтін. Ауданға таяу жерлердегі өзен бойына кәмпескеленген 5 байдың малын жинап бақтырып қойған. Бақтырушы кім, бағушы кім – малға иелік ететін біреуі көрінбейді. Көп малдың ішінен жүйрігін, жорғасын таңдап, кейбір желігіп алған желөкпелер, әйтеуір, байдан кек алудың жөні осы деп, бір күнде бірнешеуін ауыстырып мінеді. Мінген ат пен ішкен қымыздың желігімен өрекпіп алған, көрікше күпілдесіп, өзеурей сөйлейді. Айтатындары: « Күніміз туды! Заман біздікі! Жауыз байларды құрттық, енді олардың тамырына балта шабу керек! ». Желөкпелер енді өздері кедейліктен арыла алмай жүргендеріне байларды жазықты санап, бастарына бақыт құсы қона қалғандай ауыздығымен алысуда. Бұл дәурен бастарында қанша уақыт тұратынынан бейхабар байғұстарды әдейі даурықтырып қойған, « Енді қарық боласыңдар! » дейтін сиқырлы саясат екенін қайдан білсін олар?
Мұндай алаңғасарлар, әрине, аз болды, бірақ өздері ағайын арасында әртүрлі мысқыл атқа ие болып жүрсе де, далақтай берді. Енді мал-мүлкі алынған Бейсеке, Сәбиқан, Қосан, Берікбол, Ықыластың үй ішін жер аударатын мезгіл де жеткені мәлім болды. Барлығының бала-шағасын түгендеп санап, ауаткомның ауласына жиды. Ол кезде ел басқару ісінде партияның үстемдігі аңғарылмайтын. Барлық үкімет билігі ауатком атынан жүргізіледі. Жұрт ауатком не айтар екен деп құлақ түріп, елеңдеп тұрғанда, байларға берілген әмір-нұсқау мынадай болды: үш тәулік ішінде олар үй ішімен көшіп, Семейге кетуі керек. Одан ары айдалып баратын жерлерін округ басшылары мәлімдейді. Бұл бұйрықты жеткізген ауаткомның төрағасы Шамшудинов деген татар жігіт еді. Кейін ол да 37-жылдың оғына ұшты. Қарағандыда да сондай үлкен бір топ « халық жаулары » Асылбеков, Матжановтармен бірге сотталып, атылғанын газеттен оқып білдік. Аудандық атқару комитеті берген үш тәулік уақытты милиция көпсінді, сол жиын тараған күні түн ішінде әлек салмасы бар ма? Етек-жең жинауға мұрша бермей, елдің апшысын қуырып жіберді.
Бейсекенің үй іші қонып жатқан Дүйсенбайды, өзге байлардың да бала-шағасы түнеп жатқан үй иелерін « байлардың құйыршығы » деп қамап тастады. Қоштасуға келген ағайын-туыстардың бірде-бірін оларға маңайлатпай қойды. Ұлардай шулаған жұрт Сергипольдың көшесіне сыймай кетті. Сол күні түнде аттары аталған байлардың етжақын туыстары, құдалары, жанашарлық білдіргендердің бәрі де түгелдей қамауға алынды. Милиция, ГПУ – бұл екі сөз ол кезде үрей. Жақындаса қалған бірер милиционерден кейбіреулері: – Бұларды қайда айдап апарады екен? Келесі күні айдалып бара жатқан байлар көші ұзын керуен болып жолға шықты. Олардың әрқайсысы киім-кешегі, төсек орындары, азық-түлігі тиелген қос ат жегілген үш-төрт арба болды. Көштің алды-артын да милициялар бақылап жүр. Көшені кернеп тұрған қалың елден ешкімді жақындатпайды, көштің екі жағында аттылар айғайласып, жұрттың үрейін ұшырып жүрді. Милиция бастығы Құсайынов Өмірбек оқтаудай жарау сұлу торы атпен көштің басына бір, аяғына бір шауып барады, оқта-текте тарс еткізіп наганынан аспанға оқ атып қояды. Бұл Өмірбек – Өмеш аталып кеткен, шаш ал десе, бас алған, нағыз сойқанды сотқардың өзі еді.
Көштің арбасына бірді-екілі кісі жақындап кетсе, айғайлап милиционерлерге: « Айда, қуып жібер, жолатпа! » деп әмір береді. Ол кезде Өмеш десе, жылаған бала уанатын. Түбі көрініп тұрған таяз білім, еш нәрсенің байыбына барып, бағдарлай алмайтын даңғойлық оны одан сайын еліртіп жіберген. Ат үстінде қолын оңды-солды сермей жүріп, елді тыныштандыру үшін оқ атып жіберіп, сөз сөйлейді: – Бар пәле осы айдалып бара жатқан байлардан... олардың да көзін жоғалттық, енді рақат тұрмысқа кенелеміз, кедейдің қолы билікке жетеді! Өмештің сөзінен соң, 10-15 мылтықтан оқ атылып, салют берілді. Содан не керек, озбыр заң, өктем күштің құдіретімен жазықсыз жандар жапа шегіп, ата қонысы, туып-өскен жерінен ауып кете барды. Зарлаған дауыстарға қосылып, айнала төңірек күңіренді, көз жасы сел болса да, басына мұңлық түскен сорлы жандардың көкірек шерін жеткізіп үлгермеді... Байларды Семейге дейін күзетіп апаруға алты милиция қызметкері бөлінген екен, олар шұбырған жұрттың амандасып, қоштасуларына кеңшілік жасап, көшпен бірге еріп жүрді. Жаяулар 4-5 шақырым жерге, аттылар Алтынқолат деген бекетке дейін шығарып салысты. Ол уақытта Семей округ аталатын.
Аякөз байларын қалалық милицияның үйіне топырлатып жинады. Округ басшылары байлардың айдалып барып, тұратын жерлерін жариялады. Ол – Сырдария округінің жері екен. Атап айтқанда, қазіргі Шымкент, Жамбыл облыстарының аудандары. Сол күндерде Семей жұртшылығы Нығымет Сырғабеков, Мырзақұл Атаниязов деген кісілерді жиі атап жүрді. Біріншісі – округтік атқару комитетінің төрағасы, екіншісі – Қазақстандағы байларды кәмпескелеу науқанын жүргізу жөніндегі кіндіктің ( орталықтың ) жауапты уәкілі екен. Кейінірек осы аталған кісілер де жазым тауып, жау атанып, жандарын қиып кетті... Семейде болған күндері айдалып бара жатқандарды жолға дайындап, пойызбен жөнелту ісін ұйымдастыру жайындағы тәртіп-нұсқаулар осы екі кісінің атынан айтылып, түсінік берілді. Н.Сырғабековтың өзі осында бір-екі рет келіп, үлкендермен сөйлесіп еді, білетін, танитындардың айтуымен біз оған сыртынан сұқтана қарайтынбыз. Бай балаларының ішінде оқыған жігіттер де бар-тын. Олар Сырғабековті сабырмен сөйлейтін жайдары кісі екен деп әңгімелейтін... * * * 1928-1929 жылдың қысы да мазасыз болды. Айдалғандар – ірі байлар. Қалғандарды байлар, орташылар, әлді шаруалар, кедейлер деген ара-жігі ашыла қоймайтын топтарға бөліп атайтын. Орташа кім, бай кім, әлділер кім?
Кедей тобына тек кісі есігінде малайлықта болғандарды ғана жатқызатын. Кімді қыспаққа алу, кімді жарылқау керек? Дағдарған елдің көзі-басы ашық бір ғана нәрсеге жетеді: әйтеуір, жақсылық нышаны көрінбейді. Келесі жаз, жаз шыға байларға шабуыл басталды. Ол ең алдымен, бай малына алым-салықтың орасан зор мөлшерде көбейгенімен келіп бірден іске асырылды. Ел малын топтан айдап, сатып, салықтарын төледі. Орташалар да мүшкіл күйде еді. Береке-бірлік кете бастады, қалыптасқан тұрмыстың шырқы, сиқы бұзылды. Әркім ертеңгі күнім не болар екен деп қамығып өз басымен қайғы. Ақжүректер мен белсенділер аласұра айғайға басып, « анау – байлардың құйыршығы », « мынау – байдың туысы », « құдасы », « күйеуі », « бәрінің көзін жоғалту керек » десіп, шапқыласып жүр. Бақтияр, Бейсенбай, Төлеш, Ахметжан, Тілеужан дегендер елдің шырқын бұзып, талай рет лаң жасады. Бейсекенің құдасы Сымағұл, күйеуі Орынқұл, немере інісі Ырымбай айдалып кеткеннен кейін, тіпті қайтып оралмады. Байлардың жоғын жоқтап, елді бұзып жүр деген жаламен Қабанбай деген ақсақал Аякөз түрмесінде жатып қаза тапты.
Малға салынған ақшалай салықтың арты астық салығына ұласты. Бұрын ішінара қайсыбір шаруалар болмаса, астық егуді кәсіп етіп көрмеген елге бұл – адам айтқысыз жүгенсіздік, жолсыз зәбір болды. Қысылған адамдар жан-жақтан іздеп, астық тауып өткізді, қолындағы бар малын сатып, аяқ жетер жерден бидай тасыды. Астық өткізуге шамасы келмегендер үкіметке қарсы байшыл деп танылып, сотсыз, тергеусіз қамалып жатты. Оның үстіне, салық дамыту үсті-үстіне қайталана берді. Салық салудың белгілі бір заңды жолы жоқ еді. Дікілдеп келеді де, « үш күннен қалдырмай мұнша бидай өткізуге міндеттісің, орындамасаң кулакқа жатасың » дейді. Күйзелген ел күңіренуден басқа не істей алсын? Кешегі орташалар мен әлді шаруалар аталатындар кедейдің кебін киді де, кедейлер енді қайыршының күйіне жетті. Әуре-сарсаңға түскен елдің бас көтерер азаматы қалмады, абақтыға қамалғандардан өзгесі жан-жаққа бытырап, бас сауғалаудың қамына көшті. Елді есеңгіреткен дүбірі мен дүрбелеңі көп уақиғалар болып жатқан жылы Түркістан– Сібір темір жолы жалғасып, Аякөз жеріне поезд да келді. Дәл осы жылы қат-қабат әлегімен әбігерін қоса, елді коллективтендіру науқаны басталды. Күн сайын жиналыс.
Бір күні мына ауылда, келесі күні ана ауылда... Уәкілдер үгіт-уағыз айтады. Бірлескен шаруашылықтың пайдасы, келешектегі көрікті тұрмыс туралы сөйлеп, малды ортаға сал дейді. Жиналғандар үнсіз тыңдайды. Күнде сол баяғы судай сапырған сылдыр сөз: « Қанаушы табы жоқ, еркіндік алған халықты рақат тұрмысқа апаратын тура жол – колхоз жолы. Тегістікке – социализмге жету үшін істеліп жатқан жұмыстар... ». Ел жиналыстан ығыр болды. Азын-аулақ малдың сүмесінімен күн көріп отырған шаруашылық иелері бірді-екілі қарасын колхоз ортасына бергісі келмей тағы арпалысты. Ақыр соңында, бір жағынан, үгіт-насихат, бір жағынан қоқан-лоққысын қоса жүргізіп, отыз шақты кедей үйлерінен мойын серік, әртел құрып, олардың жұмысқа жарайтын күш-көліктерін бір жерге жинады. Колхоз ұйымдасты деп есептеп, оған А.Луначарскийдің атын берді. Колхозға бастық болып алдымен Ахметжан ақжүрек жүрді, соңынан әркім бір бастық болды. Колхоз жұмысы ілгері басып кете алмады, мал басы құралмады, өйткені ел жарамды малдарын сойып, сатып құртып, колхозға кәрі-құртаң, арық-тұрығын берген-ді. Бұл кезде әркімнің өз отбасында отырып, тіршілік жасайтын күйі жоқ еді. Ауылдар бұрынғыдай қалпын сақтап отырудан қалған.
Жан сақтау қамын іздеп, « бәлен жерде бақыр бар » деп қаңғыра беруге айналған. Байырғы қоныстарында отыра алмай, 3-4 ауыл бір жерге шоғырланды. Ал белсенділер мен ақжүректердің халі бір сыдырғы тәуір еді. Олар дәулетті Сәрсекенің қыстау сыртындағы жартасқа тыққан мүлкін тауып алған. Өздері жиі бас қосысып, көңіл көтеруді дағдыға айналдырған. Осындай бір жиынды белгілі ақын, ескілікті әңгімені көп білетін Омар ақсақалдың үйінде өткізіп еді. Әуелі арақ ішілді, карта ойналды, сосын домбыраға қосылып, өлең айтысып отырды. Кел, қазақ кедейлер, Ұйымдас жалшымен. Байларды, молданы Қойдай қу қамшымен… Ара-кідік « Омеке, әңгіме айта отырсаңшы » десіп қояды. Ол кісі өзі білетін көне әңгімелерді, көшелі кеңестерді қозғайды. Абайды, Әріпті, Асан Қайғыны айтады. Бұл ескінің барлығынан жеріп жүрген мұндайларға ұнамайды. Заманы өткен дәуреннің дәмсіз өлеңін қойыңыз! » дейді. Есе тиген, теңдік алған кезімізге лайықты жаңаша көсілтіп жырлап бермейсің бе? » дейді. Омекең өлеңдете жөнелсін: Жарайды, бай-құлақты құрытқаның, Артынан орташаңды сұрыптадың. Екеуін айдап жолға салып тастап, Аямай кедейіңді құрықтадың! Кешегі қайран елің қандай болды?
Көрмей ме жүріп тұрған ырықтарын. Законы жаңа заман осылай ма, Құртуға ел титығын жуықтадың. Лениннің әділ жолын кім ұстайды, Не ойлайды жоғарыда ұлықтарың?! Омекеңнің өлеңін қостағандардың айызы қанып-ақ қалды: – Бәрекелді сөз-ақ! Аузыңнан айналайын, Омеке! Ақжүректердің біреуі: « Омекең бай Бейсекенің сарқытын көп ішкен кісі емес пе? Саяси бетін әлі түзей алмапты... » деп қалды. Омар ақсақал тағы да бір орып тастады: Ендеше, саяси бет, саяси бет, Саяси бет кедейді аяса игі ед. Жалғыз ат пен сиырдан айырылған Енді күнін көре ме қа... сын жеп. Омар ақынның осы айтқанын ел күні бүгінге дейін жадында сақтап жүр. Азын-аулақ қолда бар қорларын бітіріп, күн көрерлік қорегі таусылған елдің қатты күйзеліске ұшырауы 1930 жылдың күзі еді. Ежелгі қыстаулар қаңырады... Бас иелері айдауға кеткен үйлердің әйелдері мен балалары шұбырып, шулап, далаға лақты. Ағайын-жұрт аяйды, жылы лебіздерін айтып, ықылас-ниет білдіреді, өздерінде жәрдемдесерлік күй жоқ. Осындай аласапыран күндерде қазақ халқы бұрын-соңды естімеген, көрмеген тосын уақиға болды. Ол – Тұрғали уәкілдің өлімі еді.
Тұрғали – ауданның басшы мекемелерінің А.Луначарский атындағы колхоз ауылдарында жүретін тұрақты уәкілі. Руы – Жангөбек, кедей баласы, азды-көпті оқығаны бар, ешкімге жаманшылығы жоқ, момын жігіт еді. Жасы 30-дарда. Өзі осында уәкіл бола жүріп, жесір Бисая сұлуға үйленді. Ажалына себептің бірі осы, жесірімізді алды деп өшігушілер де табылды. Оның үстіне, туыстары қамалып, айдауда жүргендер де бар, олар пәленің бәрі Тұрғалидан деп білді. Сөйтіп, қараниеттің дүлей күштері оны өлтіруге сөз байласады. Тұрғали өзін өлтіретін күні қонып шыққан үйінен жүгенін алып, атын іздейді. Содан азғыруға көнген Өнербайдың Күдебайы кезігіп оған: « Атың сонау сайда үш-төртжылқымен бірге жайылып жүр » дейді. Сайға жете бере, аңдып тұрған бес кісі оны алдына салып, ұзатып апарып атып, денесін таспен бастырып тастайды. Ел басына ауыр кун туған қайғылы кезде адамның қатыгездігінде шек болмай, қанға құмартып тұра ма екен, кім білсін? Осы өлімнің тікелей куәсі – ол кезде балаң жігіт, Ұлы Отан соғысында опат болған Сабыр Ақбалиннің өз аузынан айтып бергені, көрген-білгені мынадай: « Тұрғалиды алысқа ұзатып апарып, айдалада сырт киімін шешіндірді.
Өзін боқтап, қамшымен тартып-тартып жіберіп, мылтықты кезенгенде, ол: « Ағайтайлар, шыбын жанымды қиыңдар! » деп жалбарынды ». Бесеудің ішіндегі жасы Сабыр шыдай алмай, жылап жібереді. He жазығы бар? Қалай көздерің қиып, оны атқалы тұрсыңдар?! Сөйтіп, Тұрғали қаша жөнеледі. Атқа да жеткізбей, тасты тас демей, биік өскен қарағандардан қарғып өтіп, киіктей зымырады-ау, сорлы » деп жас Сабыр егіліп отырып айтатын еді! Сабырдың сөзін бізге жеткізіп баяндаушы – немере ағасы, бүгінде көзі тірі Нұрқасым Смағұлов ақсақал. Тұрғалиды өлтіруге айдап барғандардың екеуінің аты-жөні белгілі, ал екеуі күмәнді. Тұрғалиды өз қолымен атқан кісі Қытайға қашып барып, 1955 жылы қайтып келген, он шақты жыл бұрын өлді, соңында балалары қалды... Тұрғалидің денесі бір айдан кейін табылды... жерленеді. ГПУ-дің тергеуінде жоғарыдағы деректерді жеткізген де, оны жатқан жеріне бастап барып көрсеткен де Сабырдың өзі еді. Ел жүрегі елжіреді, өкінді, бейкүнә жанның ажалына айыпты қаныпезерлерге қарғыс айтты. Біз кейбір себеппен олардың аттарын атамадық, әңгіме желісінде бөтен ат қоюды да лайық көрмедік.
Сол күндерде жұрт « қан төгілді, оның кесепаты халыққа тимей қоймайды » деп жорамалдайтын. Бұрын « пәлен ауыл » болып аталып келген мекен-жайлардың бәрі қаңырап бос қалды. Қайсыбір иен қалған қыстауларға бөтен жақтан келімсектер орналасып, қыстай бастады. Қаңғыру, қайыршылық деген жетті. Кора-дорада өліктер... Далада қаңғырып жүрген жалғыз-жарым қасқырлар... Ауылнай, колхоз басқарушылары Алтыншы, Жетінші ауылдың иесіз үйлерінен дүние-мүліктерді тасып, Шилібай қорасына жинады. Әркімнің жиған-терген нәрселері, ұзататын қыздарына арнаған жасау-мүлкі, жас келіндердің төркіндерінен келген бағалы бұйымдар, игілігі иелеріне бұйырмаған жиһаздар рәсуасы шығып, берекесіз шашылып жатты. Бетіне сүйек қаптап, ою-өрнек салған қазақи төсек-ағаштар, сандық-кебеже, жүк аяқ, текемет, түскиіз, сырмақ, көрпе-жастық... Қапия, Үкіжан, Төлеуғайша, Саруар, Сағал, Кәмила деген келіншектер мен қыздардың төсек орындары солардың қатарына жиналыпты. Анау қай қыздың мүлкі? Бадырайған көзі бар да, көңілі соқырлар ештеменің парқына бара алған ба? Ақжүрек атанғанына насаттанып жүретін Төлеш әр төсекке кезек аунап жатып көріп, желпіне сөйлейді екен: – Бұрын есіктерінен қарай алмаушы едік, енді, міне, есемізді алдық!
Алғашқыда аздаған адамдарды қашқын десіп жүрді де, бара-бара қашқындық жалпылама сипат алды. Астына ат тауып мінгендердің барлығы да кете барды. Енді бұлардың аты – « бандалар ». Себебі олар әр жерден қазынаға қарасты малды айдап, оқшау жерлерден кооператив мүліктерін басып алып жүрді. Абақтыға топтап апарып тыға берді. Қашқындардың әйелдері мен туыстары тергеуден құтыла алмады. Абақтыға сыймаған соң, оларды сыртқы ауласында иіріп ұстайтын болды. Үй-ішінде ерлер мен әйелдерді бірге ұстады. Бандалармен күрес жүргізу ісін ГПУ-дің бастығы Токарев өз қолына алған. Тергеу жан түршігерлік қаталдықпен жүргізілді: « Қашып жүрген туысыңды, еріңді тауып бер. Қайда, қашан, кіммен кездесіп жүреді? Кім бастап жүр? Тағы кімдер қашуға дайындалуда? ». Бірнеше тәулік бойы аштан ұстап, ұйқыдан бездіреді, ұрып-соғып, азаптайды. Бет-ауыздары көнектей ісінген, қан-жоса болған бейшаралар өлім тырнағынан әрең-әрең құтылады. Осы қинау-қорлауды басынан кешірген көптің бірі – Қабдолланың әйелі Нұрмады. Ол Аякөз түрмесінде үш ай отырды. Өзіміз білетін Бірінші, Екінші ауылдың өзінен Көздің Сыдығы, Шудабайдың Смағұлы, Өтенің Исағұлы әкесімен, Бұзаубақ балалары Ақбала, Көкебай, Райымқұлдың Дүйсегі, Ахметсапа Мұқан, т.б.
Бұлар Қытай еліне өтіп барып, қайтып келіп жүретін, үй ішіне қарайлап, оларды алып кетуге қам-қарекет жасайды, мал тауып алу үшін жорықта жүреді. Қашқын-бандалардың іс-қимылдары саяси көзқарас тұрғысынан үкіметке қарсылық есебінде бағаланды: ішінде кедейлер болса, олар бай-кулактардың азғыруымен адасып жүргендер болып танылды. Олар неліктен қашқын болуға мәжбүр? Ол кездің әпербақан, сыңар жақ, ұр да жық саясаты еш нәрсені таразыламады. Ұран біреу ғана: « Айдау, қамау, қыру, жою! ». Қырылып, жойылып жатқан кім? Мұны ешкім сұрамайды, білгісі де келмейді. Қашқын-бандылар көбейе келе, едәуір күшке айналғандықтан, оларға қарсы арнаулы отрядтар шығып, әр жерде қақтығыстар болды. Күн көріп, өмір сүріп келген тұрмыс күйінен айырылып, аш-жалаңаш, ұлардай шулап қалған бала-шағасына тигізер пайдасы жоқ момын сорлылар – енді « ел бүлдіріп жүрген бұзақылар », « содырлы сойқандар ». Аянар жандары жоқ. Сондықтан, олар ГПУ-дің отрядтарымен жанқиярлықпен шайқасатын, кейде жеңіске жетіп, отрядтың қару-жарақтарын пайдаланған кездері болған. Міне, осындай шайқастың бірі 1931 жылдың қазанында Қарасу бойында болған еді.
Осы қанды уақиғада Серікмолда әйелімен, Мұқан, Құлбай, Дүйсен, Көкебай, Ақбала, Сыдық қазаға ұшырады. Бұл « Қарасу қырғыны » аталып, ел есінде қалды ( Ақши совхозына баратын жолда ). Ол уақытта көршілес үш ауданнан жүздеген, мыңдаған адамдардың Қытай еліне барып, күнін көргені тарихтан белгілі. Олардың басым көпшілігі 1955-1960 жылдары елімізге қайтып келді. Туған мекенінен пана таба алмай, қашып-пысып кеткен көп адамдардың барған жері Қытай елі ғана емес-ті. Қазақтар Сібірге, Байкал алқабына, Бурят– Моңғолияға, Түркменстан, Кырғызстан, Өзбекстан жерлеріне де ауа жайылып, қаңғырып барды. Оларды ешкім « қашқын-банды » деп атаған жоқ. Аякөз ауданының жергілікті тұрғындары мен сырттан келген босқын жұртты айыруға болмайтын. Бәрі де аштық айдап келген үйсіз, күйсіз сорлылар еді. Аудан орталығы мен станцияны ел кернеп кетті. Жан-жақтан – Шыңғыстау ( қазіргі Абай ), Шұбартау, Ақсуат аудандарынан, мекен-жайларынан безіп кеткен аш-арықтар қаптап жүрді. Сыбан, Тобықты, Керей, Уақ, Қыржы, Мұрын – бәрі осында. Осындай қысыл-таяң кезеңде елді аштан өлмеудің елесіндей болып үміттендірген бір науқан тағы жүріп жатты.
Ол Қарағанды мен Мақтааралға жұмысқа жіберу науқаны. Бұл уақытта Қарағанды аты бұрынғы қазақ ұғымындағы Итжеккенді ауыстырып жүрді. Өйткені, қамауға алынып, айдауға кеткендердің көбі Қарағанды шахталарында орналасқан лагерьлерге жіберілетін. Жүрегі шайлыққан ел осы қаланың атын естісе шошынатын. Енді, міне, сол үрейлі Қарағандыға ерікті елді жұмысқа жөнелтіп жатыр. Күн сайын топырлаған елді вагондарға сыйғанынша толтырып алып, эшелондар кетіп жатады, бір вагонға 4-5 үйдің адамдары кіріп, бала-шағасымен бірге отырады. Кімдер кетіп барады, қанша халық? Есеп те, рет те, тәртіп те, жоқ. Мақсат – көзіне көрінгеннің бәрін таңдамай, талғамай, вагонға тығу. Әйтеуір, қанша эшелон кеткені белгілі: « Осынша халыққа қамқорлық жасалып, жұмысқа жіберілді, барлығы барған жерлерінде қалыпты еңбек етіп жүр ». Жергілікті үкімет басшыларының малданып жүрген мәліметтері осындай. Ал, шындықтың өз атын атасақ, ол – қаптап жүрген елді алдарқатып, көзден таса жерге жөнелту! Барар жер, басар тауы жоқ, амал-айласы таусылған сорлылар шарасыздықтан шұбырып келіп, топ-тобымен кетіп жатыр, кетіп жатыр.
Шыбын жанды сақтап қаламыз ба деген бұлдыр, белгісіз үміт айдап барады... Әр үйдің иесін ересек жұмыскер деп есептеп, жол азығына болымсыз мөлшерде жарма, қант, шай береді. Адам неге көнбейді? Басқа түссе, төзе береді екен ғой, шіркін! Мақтаарал жері де, Қарағанды да арығы асып, жүдеу-жадау барған халыққа күн көріс мекені бола алмады. Баруын барса да, азып-тозған бейшаралар жұмыс істей алмады. Ашты одан сайын ашықтыратын жартымсыз тамақ, баспана тағы жоқ. Ашық аспан астында жабайылық күнін бастарынан кешіріп жүрді. Мұнда тағы да басы ауған жаққа қаңғырудан өзге амалы болмаған сорлылар тоз-тоз болып, бытырап кеткен. Оның үстіне ауру да көбейген. Іш ауру, індет қазақтарды қынадай қырып жатты. Аякөздіктердің қайсыбіреулері, біз білетін ағайындар ісіп-кеуіп қайтып келіп, туған жерінің топырағынан мәңгілік орындарын табысты. Елдің елдік сиқы жойылып, есеңгіреген кезі еді. Қайран шалқып жатқан еркін ел! Қайран құт-береке дарыған байтақ жер. Қайда кеттің, қалай адасып қалдық? Уай, айналайын атамекен, шыныменен шыбын жанымызға сая болмағаның ба?! Шынымен-ақ халықтың тілеуі қабыл болмағаны ма? Үмітіміз үзілген жер осы ма?!
Ел еңіреді, жер күңіренеді. Өлімнен өзге түкті де көрмейді. Телміртіп, тентіретіп, шұбыртып, шұрқыратып, дүниені тарылтып, талықсытып, 1931-дің жазы мен күзі өтті. Аузын арандай ашқан ажал жылы, тажал жылы болып 1932 де келді. Келді де қыра берді, қыра берді... Дәрмені бітіп, қыбырлап аяғын әрең басатын адамдарды көресің: жығылған жерінен тұра алмай, қисая кетеді де, ыңыранып жатып, жан тапсырады. Дала, сай-сала қаптап жатқан қалың өлік. Қаланың ішінде, көшелерде, базар, вокзал алаңдарында топырлап жатқан өліктер... Жүздерін әжім басқан ақ шашты кәрілер, жанбай жатып сөніп қалған жасөспірім боздақтар, он екіде бір гүлі ашылмаған арулар, балғын балалар, сәбилер... Өшіп жатқан өмір, қиылып жатқан жандарда есеп жоқ. Нұржан сияқты аналар бөбегін бауырына қысып жатып қалыпты, қайсыбір өліп жатқан аналардың қасында шырқырап сәбилері жүреді. Үйлерінің ішімен үйіліп бір жерде жатқандары қаншама! Қайғылы хикаямызға арқау болған жоғарыдағы ауылдардан Нұрмұхамбет, Сүлеймен, Рәзімбай молда, Рысқұл, Тұрысқұл, Нұрмаш, Сіләм, Мақсұт, Бигелді, Ахмет – бәрі де опат болды.
Осылардың бәрі де тепсе темір үзетін қарулы жігіттер еді. Кезінде аты аңызға айналған батыр жігіт Жарылқасын Бейсеке байдың жылқышысы болған. Жарылқасын жалғыз өзі айқасып, жылқы алдырмай, үшеуін аттан түсірген. Ашынған ұрылар ақыр соңында оның астындағы жүйрік көк айғырын, 10-15 жылқысын айдап кеткен. Осы ерен ер де жерде қисайып қала берді. Тоқмолда, Ақыш, Көшкін, Шудабай ауылдарында тірі жан қалмай, мүлдем құрып кетті. Бұзаубақ ауылынан Нұрқасым Смағұл ұлы, Барлыбайдан Рахымның Сағындығы ғана қалған, қазір екеуі де бар. Өзімізге таныс 7-8 ауылдың 1-10 жас арасындағы бала төлінен бір де біреуі қалмады. Үшінші ауыл – Сарыдан Еспер, Тілес, Айтен, Ботатай, Өміртай атты рулары да осындай күйді бастан кешірді. Бұрын Сыбан 5 болыс ел болған. Оның Жангөбегінен бөлінетін Меңдібай табынан Әлсейіт, Қазы, Соқыр, Жалан, Тезен, Көпен, Шүршіт, Мұқан рулас-туыстас елдердің ата қоныстары тып-типыл болып, аңырап қалды, бұл күнде бірен-саран, некен-саяқ ұрпақтары әр жерде ұшырасады. Байгөбектің Сатыбалды, Шақа, Біралы, Төлен, Қарабас елдері де тоз-тоз болды. Сол қасірет жылдарының айғақ-белгісін сақтап, төбе-төбеден қаптаған қалың халық-зират қалды.
Ал әкеміздің мал-мүлкі кәмпескеленіп, біздің айдалып барған жеріміз сол кездегі Сырдария округі ( Шымкент ) болды. Округ аткомы тұрақты мекенімізді Мерке ауданы етіп белгілеп, №1 ауылға орналастырды. Мейірімді, меймандос халық ақ ниетін де, құрмет-қошеметін де аяған жоқ. Тапшылық көрмей, жақсы тұрдық. Осы кезде мұнда да бай, кулакты құрту мен коллективтендіру науқаны жүріп жатты, ел күйзеле бастады. Енді біздің тұрмысымыз басқалардан артық екені көрініп қалды. Көзге шыққан сүйелдей болған соң, кеше аяп жүргендер бүгін күндей бастады... 1930 жылы тиірмені жабылып, өзі көшіп кеткен орыстың үй-жайын сатып алып, №30 ауылды қыстадық. Бұл ауылды ақжүрек белсенділер қатты қырына алып, екінші рет кәмпескеледі. Екі сиыр, екі жылқымызды, шешеміздің тігін машинасын, жинаған астықты, екі қарын майды бізден тартып алды. Сонымен, отбасымыз ойран болып, ұлардай шуладық та қалдық. Отбасында кәсіпке жарайтын адам жоқ. Баланың үлкені Қалтай қыз еді. Кәмпескеленіп айдалып келген Ертуған байдың баласына тұрмысқа шықты. Ішіміздегі бақыттымыз сол. Күйеуі қырғыз жерінде жүріп, жан сақтады. Өздері марқұм болды, балалары бар, Жамбылда, Луговойда тұрып жатыр.
Бұл байлық ұзатылған үлкен қызы Шарбанудың қолында сақталған. Шакен марқұм оны өз үйінде сақтай алмай, қыстауындағы жартасқа көміп жүріпті. Біздің үй ішіміздегі бас көтереріміз – кіші шешеміз Күнғайша. Ол 1931 жылдың мамыр айында Аякөзге келіп, алтынды алып қайтты, мол байлық қолға тиді. Атақты байдың тоқалы емес пе, жұрт көзінен жасырынып, сақтанып жүріп, өзінің жақын ағасының үйін паналады. Ағайының ниеті бұзылып, отбасымыздың мүлдем құрып кетуіне бірден-бір себеп болған опасыздық ойға бекінеді. Аңқау қарындас « жанашыр » ағасына бар сырын жайып салады. Әңгіме былай өрбиді. Ағайын қолында қалған мал, дүниеден не бар екен? Туған-туыстардың бәрі басымен қайғы болып кеткен жоқ па? Біздікі түгіл, өз малдарына ие бола алған жоқ. Әйтеуір, мына бір сарғайған дүниені қызының қолынан аман-есен алып қайттым. Балалардың, бұйырса қалған рыздығы – осы. Бірақ осының өзін ретін тауып, керектеріңе жарата алсаңдар жақсы-ау. Үлкен қалаларда мұны алып, ақша, азық-түлік беретін орын бар екен ғой. Бағып-қағамын. Балаларыңды оқуға кіргіземін, әлі адам болып кетеді. Шешеміз ақылға көніп, қорған боларлық жанашыр тапқанына риза болады.
Шешеміз осы сапарынан олжалы оралғаннан кейін, от басында жанжал көбейді. Ақыр соңында Жарма ауданына көшіп келдік. Кешікпей үй ішіміз екіге бөлініп, енші бөлісті, үлес – 2500 сомнан алтын ақша. Әкеміз, үлкен әйелі ( туған шешем ), менен екі жас үлкен ағам Тәуекел, мен төртеуіміз тағы бір ұзатылған қызы Даныспанның үйінен орын таптық. Жездеміз де алтыны бар қайын атадан жери қойған жоқ. Атақты Бейсеке байдың алтын ақшасын « қайнысы мен күйеу баласы пайдаланып жатыр » деген арызды тергеуге ГПУ-ден екі бөтен адам келді. Тергеу қатаң түрде жүрді. Нағашымыз бен жездемізді айдап кетуге айналды, бала-шаға шулап жылады. Амал жоқ. Алла басқа салса, адам не көрмейді, ең соңғы үміті үзілген сорлы әкеміз шындықты жасыра алмады. Бұл уақиға әкемізге ажал оғы болып тиді. Кәрілік еңсесін еңкейтпеген, 85 жасында отыз тісі түгел бүтін қайратты кісі « адалдап жиған дүниемнен балаларыма түк бұйырмады » деген қайғыдан құса болып, үш күн жатып, күйзеліс үстінде жан тапсырды. Мен бұл уақытта басқа жақта жүрдім.
Жездеміз маған отбасыңа масыл болма, өз күніңді көруді ойла деп ақыл айтып, атымды өзгертіп, « Кенже Белгібаев Жарма ауданының №23 аулында туған, кедей-шаруа баласы » деген анықтама тауып берген. Осы анықтамамен Сергиопольдегі балалар үйіне орналастым. Бұл, әйтеуір, аштан өлтірмес қорегі бар, төсек-орны, киім-кешегі жоқ жетім балаларды жинайтын жер еді. Көп ұзамай, маған жаны ашыған адамдар бұл жерден кетуіме ақыл-кеңес берді. Қаңғырып қаласың... өзіңді ешкім танымайтын алысқа кет. Мен ағам Тәуекел мен шешеме жолығып ризалық, қош айтпастан, басым ауған жаққа кете бардым. Мақтаралға кетіп жатқан көппен бірге эшелонға отырып, Ташкенттен бір-ақ шықтым... 1931 жылдың қыркүйек айы. Бір тәп-тәуір балалар үйіне қабылданып, қыс бойы болдым. Шымкентте, Әулие-атада мені милиционер ұстап алып, балалар үйіне өткізді. Мен қашуды тоқтатпадым. Меркеге келдім, шешем біраз күн бұрын қайтыс болыпты. Ағам Тәуекелді таптым. Екеуіміз балалар үйіне алындық. Оның денсаулығы оңалмай, 1934 жылы қайтыс болды. Алаңдайтын ешкімім жоқ, енді балалар үйінде қала бердім. Өлімнің толастаған кезі. Мені сол кездегі Тұрар Рысқұлов атындағы интернатқа өткізді.
Мұғалімдер пысық бала екен деп мені бірден 5-кластың партасына отырғызды. Енді менің жалған атым мен фамилиям пәле болып жабысты. Мерке жерінде тұрған жылдары бірге ойнаған құрбылас балалардың қайсыбіреулері енді өзіммен кластас оқып жүрді. Олар мені танып, түртпектей берді. Атың Жортуыл.. Айдалып келген бай баласысың » десіп, ақыры шындықты мойындауыма мәжбүр етті. Бірақ мені аяп, айтпасқа уәделерін беріскен еді. Қай күні шиім шығып қалар екен деп еңсемді көтере алмай жүрдім, алтыншы класта құпиям ашылып қалды. Алдымен тәрбиеші-мұғалімдерім тексерді. Аяса да, амалдары жоқ, қырағылықты керек етіп тұрған кез емес пе? Баланың шынын айтқызу қиын болып па? Мойындадым, жыладым... Менің мүшкіл халіме балалар бірге қайғырды. Кім айтты? Обалына қалған кім? Бірінен бірі көріп, әбігер болысты. Аудандық оқу бөліміне алып барып еді, бұл мекеме тағдырымды шеше алмады. ГПУ-ге бардық. Бастығы Омарбеков деген жігіт екен. Нағыз жетімдігіме көз жеткен соң, интернатта қалдырды. Бақылауда болатынымды ескертті. Мені кабинетінен шығарып, интернат директорына құпия нұсқаулар берді. Енді Кенжені тастап, өз атыма көштім де, әкемнің әкесі Рысақты фамилия етіп алдым.
Жетінші класты бітірген соң, Әулие-атадағы педучилищеге түсіп, оны 1939 жылы бітірдім. Осы кезде « Әкесі үшін баласы күймейді » десті. Мойнымда жүрген лағынет қамытынан құтылып, қуанышқа кенелген шағым сол болды. Бұдан кейін өзім сияқты жастарға ортақ өмір сапарын бастан кештім. Еңбек жолым мұғалімдік қызметтен басталды, армияға кеттім, одан 1946 жылдың жазында оралдым. Үйлі-жайлы болдық, институт бітірдім, қазақ мектебінде орыс тілінен дәріс бере жүріп, 40 жыл ұстаздық еттім. Отбасымызда алты бала өсірдік, шүкір, бәрі де аман... Опасыз ағасының ( атын белгілі себеппен атаған жоқпын ) алдау-арбауына көніп, отбасымыздың берекесін бұзған бейшара шешеміз көп ұзамай, үш баласымен қаңғырып қалды. Үлесіне тиген несібесі зұлымдарға жем болып кете барды. Ол өз өкінішіне өзі күйіп, екі қызын жетелей жүріп, аштықтан ажал табады. Ұлы Қанағат ұрлық істеп, жанын сақтап қалады да, 1937 жылы сотталып, он жылға кесіліп, Қиыр Шығыстағы лагерьге айдалады. Онда статьялары КРД, КРА, АСА әріптерімен белгіленетін саяси қылмыстылармен, оқымысты, ғалым адамдармен бірге болады. Зиялы ғылым қайраткерлері жандары ашып, оған көп қамқорлық жасаған екен.
Алдымен лагерь ауруханасына жеңіл жұмысқа орналастырады. Кейінірек медицина ғалымдары оны фельдшерлік курсқа оқуға түсіреді... 1947 жылы орта дәрежелі медициналық мамандыққа ие болып, босанып келді. Мен Қанағатпен 18 жылдан кейін табыстым. Әкеміздің алтын ақшасына байланысты уақиғаның шындығын сонда бір-ақ білдім. Жауыздардың жасаған істері екен. Оны әкем де, шешем де, ағам Тәуекел де білмей кетті. Қанағат 1981 жылы көз жұмды, бес баласы бар, есен-аман жүріп жатыр. Сол қасірет жылдары халқымыз басынан кешірген жан түршігерлік трагедияның бір ғана отбасында болған көріністері осындай. Ал сонда қанша жан қыршынынан қиылды, қанша ар-намыс қорланды, қанша үміт үзілді?! Сол ақиқатты да айта алмай, бітеу жара жанымызды жегідей жеп, бүгінге дейін жүре бердік-ау... өмір-ай! Тоқтауың жоқ аққан судай қу заман, сен кімге опа бергендейсің. Қилы түрде өтіп жатырсың. Бірде бетіңді, бірде сыртыңды бересің. Көпті қинайсың, « азды » сыйлайсың. Дүние, сенің осындайлық тұрақсыздығыңнан қанша халық жылап, зарлап арманда өтіп жатыр. Сол қиын-қыстау заманның бірі күні бүгінге дейін менің есімнен кетпей, көз алдымда елестеп тұрып алды. Ол қай заман?
Ол туралы қазір білетіндер өте аз. Сол себептен өзімнің көзіммен көріп, құлағыммен естігендерім туралы баян еткім келеді. Ол 1930-1933 жылдар... ашаршылық... Ұмытпасам, 1929 жылдың желтоқсан, иә 1930 жылдың қаңтар айы болуы керек. Сықырлаған сары аяз, қарлы боран. Малдарын жайғап, үй іші кешкі шайға отырған кез. Біреу келіп терезе қақты. Жалшы барып, есік ашып, келген қонақты үйге кіргізді. Сақал-мұртына мұз қатқан, ала шекпенді сеңсең тымақ киген, еңгезердей адам кіріп келіп: – Ассалаумағалейкум, – деп сәлем берді. Төрде отырған әкем: – Уағалейкүмәссәләм, – деп сәлемін алды. Онсыз да үш-төрт қонақ отырған болатын. Бұл нағашымыздың ауылынан келген құпия хабаршы болып шықты. Шай үстінде келген кісі: – Сіздерге нашар хабар әкеліп отырмын, – деді. Айт, – деді әкем. Сол кәпір, қанішер қасына он шақты нөкер алып, ауыл-ауылды аралап, елді сабап, бірін қара тізімге, бірін ақ тізімге жатқызып, бықбырт тигендей етіп жүр. Сол себептен мені қайын жұртыңыз « осы жайды хабарлап кел » деп жіберді.
Барған жерлеріне удай тиіп, қырып-жойып, қамшы үйіріп, бірінің басын жарып, бірінің көзін шығарып, малдарын айдап әкетіп жатыр, – деді хабаршы. Ертеңінде ел қыдырып жүрген үлкен ағай Абдрахман да бұл хабарды естіп, жеделдете үйге жеткен. Кешкісінде олар малдың әр түліктерінен едәуір бөлігін айдап апарып, жақын ауылдарға тығып тастады. Шегебайдың аты жер жарды. Шегебай десе, жылаған бала уанатындай, үлкендер үрейленетіндей жағдай туды. Адамдарды жазықсыз суық шошалаға қамап, кәрі-жас демей дүре соқтыру ол үшін түкке де тұрмаса керек. Ұзамай Шегебай біздің ауылға қарай беттеді деген хабар дүңк ете түсті. Сәуегей әкем ел айтпай-ақ оның келетінін өзі-ақ сезіп отырса керек. Ел малдарын жайғап, орынға отырған кез. Кенет Қойөсер деген қасқыр алатын ақ иттің « әуп-әуп » деп үрген даусы, Ұшар деген таз иттің шәңкілдеген дауысы даланы ың-жың ғып жіберді. Аздан соң қарды сықырлата басқан, шұрқырап, кісінеген аттардың дүбірі естілді. Әкем терезеге қарап: « Қу Шегебай нөкерлерімен келіп қалды » деп, абдырап отыра берді. Келгендер он шақты адам. Бәрінің де сақал-мұрттарына мұз қатқан. Үстерін қырау басқан, тым сұсты.
Кейбіреулері қомақтанып, айбат шегіп, қас-қабақтарын түйіп, қамшыларын « мынаны көрдің бе » дегендей иықтарына асып, мылтықтарын ырғап тұрып алды. Оларды қарсы алған адам жоқ. Әкемнің шошынғаннан есі шығып кетті. Басқалары бала-шағалар еді. Шегебай әкеме қарап: – Мал қайда? Әкеңнің аузын... Сақалын менің бәленшемдей жұлып отырғанын қарашы. Басын қақ айырайын ба, – деп қамшысын үйіре берген кезде, нөкердің біреуі: – Тоқтатыңыз, Шеге, алдыңыздағы кісінің кім екенін білмей отырсыз ба? Басқаларға « шешініңдер » деді. Қонақтар шешініп, жайғасып отырысты. Біраз уақыт үнсіздік орнады. Аздан соң, әкем Гүлбаһрамға ( қызына ) қарап: – Апаң мен жеңгеңді шақырып кел, – деді. Дін аманбыз, – деді әкем. Аздан соң отау үйде отырған шешем мен жеңгем көз жастарын сүртіп, беті-қолдарын жуып, үлкен үйге енді. Аман-сәлем қылған соң дастархан жайып, жуан табақ қуырған бидайды төгіп, үш-төрт жерден май қойып, итерме деген шай берді. Ауыл кеңесінің, төрағасын, нөкерлерді мұндай қабылдау оңдырмады. Шегебай, көзінің астымен алая қарап: – Немене, бидайдан басқа тамақтарың қалмаған ба?
Мал-дүниені өзің тартып алғалы отырсың. Жылда бұл уақытта мал апарып сатып, қысқа азық-түлік, шай-пұл дайындап алушы едік. Биыл олай болмай қалды. Қонақасының олқы болғанын өзіңнен көр, – деді шешем. Қашан сен мені қатын қылып едің? Менің кілетімді талқандайтын қандай қақың бар? Тарт тіліңді! Шегебай ештеңе дей алмай қалды. Нөкерлері оны жуып-шайып жұбата бастады. Аздан соң ет, сорпа, суын беріп, қонақтарға төсекті жүдеу етіп, қонақ үйге салып берді. Таңертең қонақтар малға санақ жүргізіп үй-дүниелерін қаттап, акт жасап, күзетке бір жас жігітті қалдырып, өздері ауылдан үш-төрт шақырым жердегі Алшын, Рахым, Ықымжан, басқа да ауылдарға жүріп кетті. Аңдуда қалған жігіт бір-екі күн өткен соң: – Апырай, өздерің не деген адал, момын едіңдер. Ана қойлардың бес-алтауын сойып алыңыздар. Мен қасқыр жарып кетті деп акт жаза салайын, – деді. Әкем сойылған қошқарлардың бастарын Құмберген тауының басына апарып қарға көміп, үстінен биік қып, оба соғып тастады. Сол оба әкем марқұмның ескерткіші ретінде күні бүгінге дейін құламай тұр... Үй іші толған ауданның уәкілдері. Айғай-шу, жылау мен күңірену.
Үй ішіндегі дүниелердің бірін қалдырмай арбаға тиеп жатыр. Қой, ешкілер маңырап, сиырлар айдауға көнбей мөңіреп, жылқылар шұрқырап тауға қарай қашып, қайыруға бой бермей қойды. Ақыры көрші ауылдардан көмекке жігіттер жинап, айғайласып-шуласып ызғытып айдап жүре берді. Бұл сұмдыққа қатты күйзелген шешем мен жеңгем болды. Күйзелді, күңіренді, тіпті кісісі өлген үйдей дауыстап та жылады. Әкем марқұм бұларға ақылмен тоқтау айтып: – Малға, дүниеге өстіп жылай ма екен? Тоқтатыңдар, жаман ырымды бастамай. Бір-екі күн тұра тұрыңдар кеткен мал-мүліктеріңнің жартысы қайта оралады, – деді. Біраз жылап, мауықтарын басқан соң, шешем мен жеңгем, кілетте қалған ескі құрым киіздерді қағып-сілкіп, қомшадай қып тіліп, үйдің табандарына жайып тастады. Екі-үш күн өтті. Күн боран, сары аяз. Көңілсіз. Терезеден көлбей түскен күн сәулесі әкеме түсіп тұр еді. Әкем ойда жоқ жерде мырс-мырс етіп күліп, жымыңдап қойды. Кешке боран тынып, күн қызарып, бата бастады. Кенет сақырлап айналған атарба доңғалақтарының дыбысы шықты. Қорадағы иттердің үргендері естілді. Үлкендер дүркірей далаға шықты.
Тәркіленген малдарды айдасып кеткен ағалардың, ағайын, туғандардың сақал, мұрттарына мұз қатқан, үстерін қырау басқан, үйге кіріп келіп: – Ассалаумағалейкум, – деп әкеме сәлем берді. Шай ішіп, бойлары жылынған соң, олар бастан кешкен уақиғаларын былай деп хабарлады: – Аукцион базарында халық көп. Танитын ағайындар аз болған жоқ. Біздің үйдің мал, дүниелерін сатып алуға ағайындар қорықты. Кейбіреулері: – Ей ағайындар, Мұхамед-Ғалымның қасиетті дүниелерін қалай асты-үстеріңе салып, аяқтарыңмен таптайсыңдар. Одан да көптеп көмектесіп, түгелдей өзіміз сатып алып, қайырып беріп, батасын алайық, – деді. Солай деушілер көп болды. Ақырында айтқандарын орындап, үй мүлкін, ат арбаларды да қайтып берді. Сүзеген қызыл сиырды да, карала сиырды да, бәленше-түгенше сатып алып, ертең-бүрсігіндер апарып береміз, – деп қалды. Ертеңінде, екі сиырды тайыншаларымен айдап келіп, ағайындар, бір күн қонып, бата алып аттанды. Жарқыраған жаз. Бірақ, жылдағыдай жайлауға шығудың қажеті болмады. Әкемнің ақылымен нағашыларымызға көшіп баруды жөн көрдік.
Қайран Құмбергендей тау, кең дала, мөлдір бұлақ, апан, құдық, Қарашоқы мен Қаражал, Жаңғызшілік деген ата қоныстарымыз, көп қора-саймандарымыз, терезе есіктері шегелеулі құлазып қала берді. Көршілермен жыласып айырылыстық. Қайта оралып қоныстаймыз деген үміт бар еді, бірақ ол орындалмады. Халыққа келген ауыртпалық бізге де қатты тиді. Ауыртпалық осы ауылдан басталды. Әкемнің ең сүйікті төрт жасар немересі қызылшадан қайтыс болды. Азық-түлік өте аз. Малсыз, қаракетсіз жан сақтау өте қиын. Қазақ аулында тұрудың жөні жоқ екеніне көздері жеткен ағайлар жаз шығысымен қалалы жерге көшуге ұйғарды. Ол: « Сендерді қара тізімге жатқызып, тәргілеу заңға жатпайды. Өйткені, сендер үш семьяның сыбағасысыңдар. Мал, дәулеттеріңді үшке бөлсе, орта шаруаға да ілінбейсіңдер. Бұл Шегебайдың көрсетуімен істелген » депті. Ағайдың өзі де, солай ойласа керек. Сол арыз ай жарым ішінде облыстық атқару комитетінде қаралып, « Нақақ қара тізімге жатқызылып, тәркіге ілінген. Сол себептен тәркіленген мал мен дүниелерінің құндары қайырылып берілсін » деп шешім қабылданған. Бірақ әкем марқұм: « Бүлінгеннен бүлдіргі алма » деген, қарағым » деп қайырып алғызбай қойыпты. Қыс қатты.
Әр үйде бірді-екілі мал ғана. Қысқы дайындықтары тым нашар. Бірақ ауыл берекесі әлі сақталған. Біріне бірі қарайласады. Дегенмен, қал-ахуал күннен-күнге тарыла берді. Өткен күндердегі қысылшаңдық қысылшаңдық емес екен, шын қысылшаңдық енді басталды. Шегебай бастаған белсенділер кеше ана ауылдың малын, иелерін алып кетті десе, бүгін мына ауылдың малын айдап алыпты деген хабар естіліп жатады. Бір күні ауылдағы біздің бір ағайыннан « Ертең мал жиюға белсенділер барады. Малдары болса, тасалай тұрсын » деген хабар келді. Ауылда үрей қалмады. Бәрі жиылып, ақылдасуға біздің үйге келді. Әкем: « Қорықпаңдар, бірақ өздеріңнің не істегілерің келеді » деп сұрады. Кейбіреуі: « Бауыздап, ішін жарып тастаймын да, қасқыр жарып кетті деймін » деді. Кейбіреулері: « Иесіз қалған қораға, болмаса ескі зиратқа қамап тастаймын » деді. Малдарың бірді-екілі ғана емес пе? Қораның көмескі түкпіріне ағаш артына қойыңдар, бер жағын шөппен толтырып тастаңдар » деді әкем. Барлығы да осы кісінің ақылын істеді. Ауыл халқының бағына, келген белсенділердің кейбіреуі болмаса, көбі өзіміздің таныс адамдар болды.
Шегебайдың шегелеп айтуына орай, белсенділердің бір-екеуі біздің үйді тінтпек, бірақ басқалары: « Мұхамед-Ғалымның үйін тінтуге қалай батылдарың барады? Онымен қатар, мына тұрған Абдрахманды – құрбыңды, қалай жамандыққа қиясыңдар? Әй, Шегебай да, сендер де, оңа қоймассыңдар » деп бой бермепті. Сонымен, белсенділер бір үйде азаматтармен мәжілістесіп отырып, ақылдарын айтып аттаныпты. Ақпан айының орта шені. Ауылға бауырларына нәрестелерін тығып ап, балаларын жетелеп, кәрі ата-аналарын соңдарынан ертіп анау-мынау түйіншектерін арқалап, шұбырып бара жатқан халық үдей түсті. Елдің қазандарындағы, аяқ, дастархандарындағы астарын да тартып ішіп, шыдатпайтын болды. Сол үшін ел есіктерін мықтап жауып отыруға мәжбүр еді. Шұбырған аш-арықтар тобы ұлғая, жиілей түсті. Ел есіктерін ашпаған соң, қоралардың ығын паналап, құшақтасып жатып жан тапсырғандарды жерлеуден азаматтар қажып кетті, халық шошынды. Әлі есімде, бір күні түс ауа терезе қақты. Әкем барып терезеге төніп тұрған адамдарды көрді. Үйге екі иығына екі кісі мінгендей қара мұртты, батыр денелі, қырық-қырық бестің шамасындағы ала шекпенді кісі кірді.
Оның соңынан аяғын әрең басып, көнетоз бумази шапанды әжей, қойнына тығып алған нәрестесі мен жетелеп алған сәби балаларымен бір жас әйел кірді. Азамат қолтығындағы орта қап затын босағаға қойып, іші толы ала қапты иығынан сыпырып алды. Бұлардың халін көрген әкем шешеме қарап: – Ей, бәйбіше, осы сенің қыстай елеген кебектерің қайда? Әрі балалар да ішсін. Шешем марқұм әкемнің айтқанын екі қылмайтын. Айтқанын орындады. Қонақтар да, біз де, әкем де қонақтардың көңілі үшін кебек көжеге тойып алдық. Қонақтар ыстық тамақ ішіп, бойлары жылынған соң, әлденіп, жөн сұрасуға кірісті. Сұраса келе әкем жігіт ауылында бұдан бірнеше жыл бұрын болып, екі-үш жынданған адамды оқып, емдегенде осы әулетті жігіт көмек еткен екен. Бағана әкем терезеден көріп, танып, есік ашқызуының себебі осы бұрынғы таныстығы екен. Онымен бірге әкем үшін сәби балалар мен әлсіз кемпірді мұндай жағдайда көру өте аянышты. Қонақтар бір қонып аттанды. Семей облысының бір жеріндегі ет жақынына бет алған екен. Олардың қандай жағдайда екенімен бұлардың ісі жоқ. Әйтеуір, бара көрмек.
Таңертең қонақтар тамақтанып отырғанда, неге екенін білмеймін, шешем марқұм жігітке қарап: – Мына кісіні неге қалдырып кетпейсіңдер? Әкем шешеме қарап: – Үй, пәтшағар, ертең өзің осындай қалге душар болсаң қайтер едің? Әкем кемпірге 3-4 баласының пітірін беріп, бата істетті де, өзі оларға аят оқып, батасын беріп, вокзал жолына шығарып салды. Көш жөнекей жолда өлген, өліктердің саны күн сайын көбейе түсті. Ел арасында ұрлық-қарлық, зорлық көбейді. Еті тірі жігіттер иттерін ертіп, мылтықтарын асынып, аң аулады. Ол кезде біздің елдің тау-тасында, сай-саласында, мидай cap даласында алуан түрлі аңдар көп болған. Арқар, таутеке, түлкі, қарсақ, борсық пен күзен, әсіресе ақ қоян көп-ақ. Кей жігіттер Шөптікөлден, Қаракөлден, әсіресе Балықкөл деген көлдерден балық аулауға кірісті. Бұл қаракеттер көп семьялардың жан сақтауларына себеп болды. Бір күні, біздің үйде аштық туралы әңгіме айтып отырған азаматтарға, әкем: « Қарақтарым-ау, бүйтіп отырасыңдар ма? Маңайдағы ауылдың хабарларын білсеңдерші. Аяздан қорқып, ауылдан, үйден шықпай отырып алғандарың, азамат бастарыңа жатпайды ғой » деді.
Әкемнің бұл ұсынысын отырғандар дұрыс көрді. Ертеңінде азаматтар топқа бөлініп маңайдағы ауылдарға аттанбақ болды. Бұлардың атпен аттанамыз дегенін әкем жөн көрмеді. Себебі аш адамдар жақындық, аянышты білмейді. Оданда мылтықтарыңды, иттеріңді алып, аң аулай барып, хабарын біліңдер, – деді. Аңшылар ауылдан шыға, олжаға батса керек. Бірнеше қоян, екі арқар атып алып, оларды омбы қарға көміп тастап, арғы ауылдарға барып, бұрын көздері көрмеген сұмдықтарға тап болған. Ауыл маңайында тіршілік нысаны жоқ. Адамдардың, малдың іздері, мұржалардан шыққан түтіндер де көрінбейді. Жым-жырт, өлі ауыл. Құлазыған қора, тау тас, дала. Қай үйіне барсаң да, жиюлы төсек, асулы қазан, төңкерулі ыдыс-аяқ. Иелері отырған жерлерінде, жатқандары жатқан жерлерінде мәңгі ұйқыға батқан. Кейбіреулері баласын бауырына басып, кейбіреулері сүйген жарларын қастарына алып жатса керек. Кейбіреулерінің денелері ағып, салдырап сүйектері ғана қалған. Барған жігіттер өліктердің арасынан өздерінің кеше ғана ойнап-күлген құрбы-құрдас, достарын танып, олардың қолдарынан дәм татқан, ата-аналарын, аға-жеңгелерін танып, көздері қызарып, іскенше жылапты. Иесіз қалған шаналардың жеңілін алып, жолдағы олжаларын тиеп үйлеріне оралыпты.
Көрген, білген уақиғаларын елге жәйіп салған. Әкем марқұм бұл жағдайларды естіген соң, дегбір таппай, ертеңінде өзі жігіттермен барып, аштықтың құрбаны болған ағайындарды аят оқып, жаназаларын шығарып, өз үйлерінің іштеріне жерлетіп қайтты. Ақпан айының аяғына таман: « Ауыл кеңесінің төрағасы Шегебай мырза, хатшысы Қамбар бай баласымен із-түзсіз кетіпті » деген хабар дүңк ете түсті. Алла-ай! Сондағы халықтың қуанғаны-ай. Оны халыққа жаны ашып бір мұсылман өлтірген ғой, жолың болғыр, – деп алғыстарын айтқан. Көп ұзапай жарын іздеп, ауылға Шегебайдың әйелі екі нөкерімен келіп түсті. Бұл уақиғаға ауыл азаматтары таң қалды. Үкіметтің жанашыр белсендісін аудандық партия комитетінің хатшылары мен аудандық атқару комитетінің төрағалары заң жолымен іздемегенде, жолы жіңішке әйел ауыл-ауылды аралап, қалай таппақ. Шегебайдың әйеліне жаны ашып, ешкім ақыл айта қоймады. Тағы бір жерден шыға келіп, быт-шытымызды шығарар деп қорықты. Жәй жұбатып, « сен, жақсысың » деп қана шығарып салды. Осындай қиыншылық-қысылшаңдықпен жаз шықты. Онымен дүние түзелген жоқ. Қайта аш-арықтар легі көбейе түсті.
Бір күні біздің ауылға үстеріне қызыл, көгілдір мауытыдан камзол киген, сүмбіл шашты, камзолдарына таққан әшекей тиындары, алқалары, шолпылары шылдырап, бастарында кәмшәт бөріктері жарқыраған, жастары 18-20 арасындағы қиғаш қасты, сұңғақ бойлы, ақ жүзді ару қыздар мен жас келіншектер толып кетті. Қолдарында кір-кір ала қап, күресіндерден, күлдерден қыстай иттер кеміріп тастаған сүйектерді, үйтпей тастай салған мал сирақтары, жүнімен тастай салған қойдың таз қарындарын қағып-сілкіп, қаптарына теріп, салып жүр. Жүздері жүдеу аруларға ауылдың жас келіншектері жақын барып: « Бұны қайтесіңдер? » деп сұрады. Біздің басымызға келген ауыртпалық сіздерге де келеді, – деді аш әйел. Дүние күн сайын қиындауда. Қай елсіңдер, қайда барасыңдар? Атақты байлардың қыз, келіншектері едік. Мал-дүниелеріміз тәркілеп алған соң осындай халге келдік. Жер, суымызды, қора, дүниелерімізді құлазытып тастап, жан сақтау үшін алыстағы ағайын-туыстарды іздеп бара жатырмыз, – деді бір келіншек. Бұлардың жағдайларына жаны ашыған шешем: – Қарақтарым-ай, сусын ішіңдерші, – деп үйге ертіп барып, бір-бір тостаған ащы көже берді. Көже ішкенге ет жеп, сорпа ішкендей терлеп-тепшіп қоя берді.
Шешем қаптарына қайнатып майын алам деген сүйектерінен, бір шелек ұнның кебегін салып берді. Бір арудың қолына пысытқылаған қарын-сұрын, кеседей тұздаған ет берді. Өйткені о кісінің өз қолында бойжеткен Гүлбаһрам деген қызы, тағы 3-4 жас балалары бар еді. Осы бір ашаршылықтан қалған көрініс менің ойымнан ұзақ уақыт кетпей қойды. Жаз шығып, жер кеуіп, дүние жүзін жасыл нұр басты. Дәл осы уақытта біздің ауылға да сандырақ кіре бастады. Өйткені, бұрынғыдай елдің туып тұрған малдары жоқ. Қысқы азықтары таусылған. Азықтары біткен екі семья шығынға ұшырады. Бірі – Шәйахмет, менің нағашым. Оның қыс күні сойған жалғыз сиыры мен торы айғырының етін ұрылар алып кеткен. Содан бері ағайын-туыстары асырап, сақтап келген. Енді олардың өздерінде де артық ештеңе жоқ. Ауылда Әлжапар деген жасы алпыстан асқан ақсақал өзінің ұлы мен бұрынғы келінінен туған бір ұл, бір қыз немерелерімен және екінші келінімен тұратын. Оның Ақпар деген інісі Семейде, бір орта мектепте мұғалім болатын. Онымен бірге тағы бір інісі оқуда еді. Азықтары азайған соң, баласы ұрыларға қосылып, қолға түсіп, заңға тартылып, айдалып кеткен-ді.
Ал екінші келіні төркініне кетіп қалған. Екі немересімен Әлекең қала берген. Жер кепкен соң, былтырғы егін аңыздарынан масақ ашылып, халыққа үлкен ризық болды. Бірақ көпке жетпеді. Амал не? Әлекеңнің ағалы-қарындасты екі немересі бірін-бірі жетелеп, темір жол бойын жағалап, жұмысшылар казармаларына, одан аялдамаларға барып, ауыл үйлерді аралап, қайыр сұрап, қазіргі көп елді « Жалғызтөбе » аялдамасына жетеді. Әлекең екі семьялық үлкен қорада жалғыз қала берді. Алғашқы кезде Әлекең ауыл үйлерге кіріп ауқаттанып жүрді. Онан соң бірнеше күн үшті-күйлі жоқ болды. Оның не істеп, не жеп жатқанымен елдің ісі болмады, көбісі маңайдағы бірді, екілі малдарда. Ауыл үйдің бала шаға, қатын-қалаштары далаға шығып, есік алдын көлеңкелеп отырған. Әлекең аяқтарын тәлтіректей басып, шуаққа шығып, қолындағы киімдерін басына жастап, жата кетті. Қал-жайын түсінген, адамдар жанына жетіп барып: – Әлжапар, тамақ ішесің бе? Ыңырсып қолын сілтеп, ишарат білдірді. Заманында Әлжапарсыз ойын-той, сауық кештер болмайтын. Сол кештерде айтқан шығармасының бір шумағы есімде сақталған еді. Жел соқса, қамыс басы айда-сайда, Жігіттер, бір кеткен соң дәурен қайда?
Жігіттер, осындайда ойна да күл, Қалармыз өлгеннен соң әрбір сайда. Осы өлеңінде айтылған сөздерінің мән-мағынасы өз басының уақиғасына сай келді емес пе? Және туған халқының басына түсіп, көп қазақтың басы сай-салаларда, көрінген жыра, шұңқырларда қалды. Мен Әлжапар ақсақалдың асыл сөз, өлең, әсем күйлерін өз құлағыммен естіп, жан-тәсілім бергенін, өз көзіммен көрген едім. Сол себептен ауыл халқының, әсіресе өз ата-анамның осындай асыл адамын аштан өлтіріп алғанына бүгінге дейін риза емеспін. Әлжапарды жерлеуге 6-7 үйлі ауыл азаматтары қатысты. Жаназасын оқып шығарып салған әкем ақсақалдың арамыздан өткеніне қатты өкінді. Әлжапардың Ақпар, т.б. Өлгендері өліп, тірі қалғандары тіршілік етіп, жан-жаққа бытырай көшіп жатқан. Оңтүстік жақта ( қазіргі Оңтүстік облысы ) « Мақтарал » деген шаруашылық құрылыпты. Ерінбей еңбек еткен адам қарық болады деген хабар шығып, халық солай көшіп жатыр. Мен де солардан қалмайын деп аз семьямды алып сонда көштім. Расында да ол жақта молшылық екен. Барған елдер қызметке орналасып, еңбектеріне азық-түлік алып, қарық болып қалды.
Елден жаңадан келгендерден, біздің үлкен үйдің қалы жаман деген хабар естіп, 500 сом ақша алып, тұра ұштым. Амал не, кеш қалдым. Келсем ауыл көшіп, жан-жаққа тіпті Қытайға дейін тарап кетіпті. Менің ата-анам, екі бауырым, қарындасым да үйден шыға алмай, қырылып қапты. Тірнектеп жинаған есіл дүниелер орын-орындарында, жиған қалыптарында тұр. Аруақтарды жерлеп, дүниелерден түк алмай, мен Мақтаралға қайтып жүріп кеттім. Мұнда келсем, аш-арық халық едәуір оңалып қалыпты. Тамақтары тоғайып, киімдерін, тіпті үй дүниелерін де жөндеп алғандар бар. Мен өз қайныммен өз қызметімді істеп, бала-шағаларымды асырауды мақсат қып жүре бердім. Бір күні түс уақытында біздің оттың басына қолына сұқыты жоқ бір кісі келіп ыстық су сұрады. Үсті-басы кір, иығына іліп алған ала қоржыны бар, тым жүдеу... Менің жаным ашып, жөн сұрамақ болып, оны шайға шақырдым. Шай ішіп отырып: « Шырағым, замандас, қай елден келдің? » дедім. Мына қу заман құртты ғой. Алдымен мал мен мүліктен, кейін ата-ана, бала-шағадан айырылдым. Енді сүйген жарымнан айырылдым-ау деп қорқып тұрмын » деді ол.
Кешке біздің қостан аулағырақ барып, екеуіміз әңгіме-дүкен құрдық... Ол өз өмірін былай деп баяндады: – Мен саған бар сырымды айтайын, сен жақсылап тыңда да маған ақылыңды айт. Әкем бай болған. Әкемнің дәулеті арқасында үлкен қалалардан оқып, жоғары білім де алған едім. Әкемді бай болдың деп абақтыға тықты. Сонда жүріп ұрып-соққанға шыдай алмай қаза болды. Шешем, інім, және қарындасым аштан өлді. Өзіме байдың баласы деп қуғын-сүргін көрсетті. Ақырында әйеліміз екеуміз бірімізді-біріміз жетелеп, осылай келе жатып, аштықтан, арып-шаршап, әбден әлсіредік. Өлім қаупі туды. Жылжи-жылжи, бір ауылға жеттік. Бір үйге келіп көмек сұрап едік, тамақ, жатар орын беріп, қатты күтті. Сол үйде біраз күн болып, бойымызға әл жиып алдық. Енді кетейік деп тұрғанда үй иесі: – Сендер бүйтіп жүріп босқа өлесіңдер, әйеліңді маған сат. Мен сенің қойны-қонышыңды ақшаға толтырып жіберейін, – деп жабысты. Әйелім екеуміз қазақтың қиссаларындағы ғашықтардай болып қосылған едік. Әйелім тым сұлу еді. Соған қызықты ма, әйтеуір жабысып қоймады. Әйеліммен ақылдасып едім, ол: – Қорықпа, сатсаң сат.
Қара басым қара жерге кіргенше аманатқа қастық еткізе қоймаспын. Шалды алдауға бір айла табармын, – деді. Шал да айтқанынан қайтпады, мен әйелімнің ақылы бойынша ол ұйықтап жатқанда, осылай қарай кетіп қалдым. Содан бері жиырма күн болды. Хабар-ошар жоқ. Не істерімді білмеймін. Ендігі ақылыңды өзің айтшы. Мен де қапыда ата-анамнан, бар туыстарымнан айырылып қалдым. Айырмашылықтарымыз тек мында ғана – сен әйеліңді сатып айырылып отырсың. Мен ептеп бірге жүрмін. Бірақ көкірек толы арман, уайым, қайғы кетер емес. Сен әйеліңді уайымдап қайғырма. Ата-анаңды, туған-туыстарыңды ойлап қайғыр. Күте тұр, мүмкін, әйелің келіп қалар. Мүмкін, әйелің сені алдап шығарып салған шығар. Сөйтіп, онымен қалғысы келген шығар, оны қалай көресің? Ол: – Мүмкін емес, – деді. Уайымдама, көрерміз. Бірақ, жуынып, қырынып, өзіңді жөнге келтір, – деп жұбатып, ақыл айтып, шығарып салдым. Арада біраз уақыт өткен соң, әлгі жігіт ағы ақ, қызылы қызыл, қасында ертіп алған, көрер көзге тым-тым сымбатты, сұлу әйелі бар, біздің күркемізге келді.
Әйелдің жайы былай бопты: Сүйіп қосылған, ақиреттік ғашық жарымен махаббатын, некесін бұзбау үшін иесіне былай деп талап қойыпты: – Күйеуіммен некем бұзылмай, сізбен бірге жатып, тұра алмаймын. Сондықтан, некемізді қиғызудың қамын ойлаңыз, – депті. Аштықтың салдарынан бытырап, тарап кеткен ауылда неке қиюға жарайтын адам қалмаса керек. Бірақ уақыт өткен соң иесі молла іздеп, басқа ауылға кеткен, сөйтіп әбден сеніміне кіреді. Соңғы ретінде неке қиятын адам іздеп алысқа кеткен кезде, ештеңесін білдірмей, аздаған азық-түлік алып: – Менен күдеріңді үз. Мен сіздің махаббаттан шаруаны артық көріп жүргеніңізге риза болмадым. Сол үшін кейін еліме кеттім. Бірің күңіңдей саттың, бірің күңіңдей жұмысқа салып қойдың. Екеуіңізге де рахмет. Қош, сау болыңыздар, – деп хат жазып, өзінің ахиреттік жарын іздеп оралыпты. Енді бұл екеуінің қорқатындары – қуғыншы келіп қала ма деген ой. Сол үшін менімен ақылдасуға келіпті. Мен оларға: – Егер ол қуа келсе, ел, жұрт бармыз, сіздерді жауға бере қоймаспыз. Қорықпаңдар, – деп жұбаттым. Осы жерге темір жол жұмысшылары үшін казарма орнатылған.
Бірі ауылда, бірі темір жол казармасында. Темір жолда ағасы, ауылда жеке меншікте інісі тұрады. Күнделікті еңбек күн тәртібімен жұмысшылар жұмысқа казармадан недәуір жерге кетті. Ақайша күйеуін жұмысына шығарып салады да малдарының астын тазалап, суғарып үйіне келеді. Балалары әлі ұйықтап жатқан соң, үйді қыздыра түсу үшін пештің отын көсеп, үстіне отын салды. Пештің үстіне қазақтың қара қазанын қойып, су құйды. Ақайша балаларын тамақтандырып болып: « Садықжан, сен Қабанбұлаққа нанға барып келе ғой » дейді де кір жууға кіріседі. Түс ауды. Наннан Садық келген жоқ. Енді Ақайшаға қорқыныш, қобалжу кіріп, далаға шығып, жолға қарайды. Күн суық емес, бірақ бұрқасындау екен. Бұған не болды? Жұмысшылар келетін уақыт та болып қалды » деп үйге кірді. Жұмысшылар келіп, саймандарын салдыратып, қоймасына енгізіп жатыр екен. Ақайша күйеуіне: – Ей, Момынбек, таңертең нанға кеткен Садықжан әлі келген жоқ. Не істейміз? Мен қорқып тұрмын, – дейді. Ендеше іздеу керек » деп қолына насыбай үгетін шоқпарын алып, қасына бір жолдасын ертіп, Қапанбұлаққа қарай жүріп береді.
Көп уақыт өтпей екеуі темір жол көпіріне жетеді. Жол үстінде тұрып, төмен қараса, қардың үсті қызыл ала қан. Момынбектің зәресі ұшып, бойы тітіркеніп кетеді. Көпір астына түсіп, қанға боялып жатқан қарды аяқтарымен сырып қалғанда, астынан Садықтың екі аяғы шыға келеді. Жергілікті жердің бас көтерер азаматтары тергеу жүргізіп, кімнің қалай не үшін сәбиді қойша бауыздап өлтіргенін әшкереледі. Ауылдың бір көрші әйелі нанның ретінде тұрған Садықты көреді. Бірақ әйел Садықтан бұрынырақ шығып, қара жолмен үйіне қайтады. Нанды алып, Садық әкесімен бірге туған Дүкембекті көріп: – Аға, қайтамыз ба? Дүкембектің соңынан еріп бара жатқан Садықты әйел анық көреді. Дүкеннің ішінде ретте тұрған азаматтар да ағайынды екеуінің тіл қатып, бірге шыққандарын түгел көрген. Туған ағасының баласын нан үшін өлтірген қанішер ертең біздің балаларымызды, өзімізді де аямайды. Сондықтан бұның балаға істегенін өзіне істеу керек деген қорытындыға келеді азаматтар. Дүкембек: « Жаздым, жаңылдым. Құдай қара бастырды, кеше көріңдер » деп, ауыл азаматтарының аяғын құшып жылайды, жалынады. Сонда Момынбек ағайындарға қарап тұрып, екі көзінен жасын төгіп сауға сұрайды: « Өлген – менің балам.
Өлтірген – менің інім. Сендердің қанға қан дегендерің – өте әділетті шешім. Оған мен өте ризамын. Бірақ та менің бір балам үшін бұл иттің бес баласын өлтіре аламыз ба? Сол бес сәби үшін мені сыйласаңдар, сауға беріңдер » деп өтінеді Момынбек. Жолдастары тілегін орындайды. Ал қанішер Дүкембек ағасының қорғауының арқасында тіршілікте қалады » деп әңгімесін аяқтады Момынбекпен қызметтес болған Кәкәрім ақсақал. Кәкең ел ағасы имам болып, өз ажалынан сексен жасқа келіп қайтқан. Сондықтан Кәкең уақиғаның жай-жапсарын жақсы білді. Бүгін жұмыстарын аяқтап, үйлеріне оралып, шай-шақпыттарын ішіп отырған мезгіл болатын. Әйнек бәйбіше тас күбіттеу жұмысынан жаңа ғана оралып, балаларымен терлеп-тепшіп, шай ішіп: – Құлындарым-ай, қарындарың ашты-ау. Үйде бір сиыр сүтінен басқа түк жоқ. Осыны қанағат ете тұрыңдар. Бір-екі күннен соң, әкелерің балаларды азықтарымен мұнда әкеп тастап, сендерді тойындыруға әкетер. Тау арасында, таза ауада, ірімшік, құрт, май, ет жеп, қымыз, сорпа ішіп, күйленіп қайтасыңдар, – деп жұбатып отырғанда, кенет аттардың дүбірі шықты. Әйнек: « Айпар келіп қалды ма? » деп далаға атып шықты.
Келгендер олар болмады. Бірақ бөтендер де болмады. Аттылар келіп, аттарынан түсіп, аттарының аяқтарына кісендерін салып: « Ассалаумағалейкум » деп үйге кіріп келді. Үйде үлкендер болмаған соң, қонақтар Әйнекті құшақтап, көздеріне жас алып: « Жеңгей-ау, аман-саусыңдар ма? » деп, арқасынан қағысты. Аман-сәлем ғып, жөн сұрасып, барлықтары дастархан шеттерінде отырып мәжіліс құрды. Әйкең қонақтарынан: « Барған елдеріңе ығынсыз-шығынсыз аман жеттіңдер ме? Бәленшекеңдер, түгеншекеңдер аманшылықта ма? » деп сұрады. Тіпті едәуір қырылып қалды. Шыдағандарымыздың қу жандары ғана жетті. Онда да, біздерді керек қып құшақтарын жая қарсы алғандар жоқ. Қайта олар: « Сендер Құдайдан қорықпайтын, құдайсыз коммунистсіңдер » деп жирене қарап, көрмегенді көрсетті » деді келген қонақтар. Шай ішіп, көңілдері жай тапқан соң, қонақтардың біреуі насыбайын ата отырып: « Әйке, Апакеңдер қайда? » деп сұрады. Әйкең сыбырлап жұдырығын түйіп, көздерін бажырайтып, еріндерінің ұшымен жыбырлатып: « Ойбай, ақырын сөйлеңдер. Ел ұйықтаған жоқ. Батырдың атын атай көрмеңдер » деді. Бұлар әңгімелесіп ұзақ отырды. Ауыл үйлердің оттары сөніп ұйқыға батқан.
Әйкең қонақтарына: « Ағалар өздерің білетін жорғалаған аңдардың аяқтары мен ұшқан құстардың қанаттары жете алмайтын биік құз, сайлардың араларында бойларын тасалап, ел көздерінен қашқалақтап жүр. Салып алған баспаналары, азды-көпті ұсақты-ірілі малдары бар. Аздаған жерге астық та сеуіп алады. Анда-санда үйге азық-түлік әкеп тастап, балаларды ақ ішіп тойынсын деп алып кетіп отырады » деді. Шынында да, бұлар ел-жұртын, туып өскен кіндік қаны тамған жерлерін сағынып келген емес еді. Олардың сарғая сағынып келгендері – ағаларының бәйге аттары. Ондағы ойлары аштық, әділетсіздік қармақтарынан қашып, бір үзім нан үшін жат елге қашып барғандағы көрген қорлықтарынан құтылудың амалдары еді. Ондағы ел басшыларына жүйрік ат, қыран ит, қанды ауызды мылтықтар керек болған көрінеді. Қытай жерлерінен ондайлар табылмайтын болған соң, олар шеттен келген қазақтарға: « Осы айтылғандарды әкеп берсеңдер, сендерге көп жер, көп мал және бастарыңа баспана тауып беремін » депті. Бұлардың бұл сапары қажеттілерін аға, туысқан қолдарынан, бермесе, жолдарынан аламыз деп келген жолдары еді. Әңгімемен жатып, алыстан жол қағып келген жолаушылар да, жұмыстан шаршап келген Әйнек пен балалар да қатты ұйықтап кеткен еді.
Есік жапсарынан: « Әйнек... Әй, Әйнек », – деп сыбырлай шақырған дауыс естілді. Әйнек орнынан атып тұрып: « Бұ кім? » деп дыбыстады. Әйнек ақырын барып, есік ашып, сыбырлап қана: – Қытайға кеткен қайындарым келді, – деді. Алыбай екеуінің үстіне құшақтай барып жығылып: – Бауырларым-ау, сендерді де көретін күн болады екен-ау, – деп сыбырласып сөйлесіп, жыласып алды. Үшеуі қойындасып жатып, таң атқанша сөйлесіп, жай-жапсарлардың барлығынан хабардар болып алды. Алыбай ертеңінде ел қатарлы тас жинау жұмысына шығып, кешінде келген туыстарымен емін-еркін отырып, алдағы істейтін істерін жоспарлап былай деді: – Сендер бір-екі жұма осында тынығып алыңдар. Аң аулаңдар. Басқа елге шығып, ел торып, азық-түлік тапқандарың да жөн. Елдің хал-ахуалдары нашар. Аздаған малдардың сүмесінімен отыр. Колхоз жарытып азық бермейді. Сондықтан қарындарың ашып қалар. Әйтеуір босқа жатпаңдаршы. Бір-екі жұма өткен соң, мен өзім ертіп апарып ағаларға қосармын, – деді. Екі жұма өтті. Қараңғы түсіп, ел ұйқыға кірген кезде үш атты қараңғы түнмен қазақтың кең даласының құшағына енді де жоқ болды.
Ілебай, Тінібай, Алыбай үшеуі – бір ата-анадан туған, нағыз кедей таптан шыққан азаматтар. Өз елінің ар-намысын қорғайтын нағыз батыр азаматтар. Бірақ ата-бабаларынан бері қарай істейтін қаракеттері ел торып, ұрлық қып, барымталап, елдің малдарын айдап алып отыратын зорлықшы азаматтар болғандары да рас. Өз еліне тимегендерімен, маңайдағы ағайындас елдерге маза бермегендері де шындық. Қытайдан келген қонақтар ағаларымен жолығысып, мәре-сәре болып, қуанысып, рахаттанып тасыраңға құлаш ұрып, жүре берген. Баяғыдай бастары қосылған соң, әр жерге жорық жасап, қазы-қарта, жал-жая шайнаса керек. Алыстан келген бауырларына нанған батырлар қауіпсіз жүріп жатқан. Олардың қауіптері өздерін іздеп жүрген милиция органы ғана. Ойламаған жерден батырлардың екі бәйге аты жоғалған. Екі қонақты ертіп алып, Апаң бір жақты қарауға, ал Жапаң екінші жаққа жалғыз шықса керек. Алыбай бала-шаға мал шаруашылықтармен үйде қалған. Іздеушілер күні бойы іздеп-іздеп, табылмаған соң, діңкелері құрып үйге қайтқан. Апаң желе жортып, інілерінің алдында келе жатып, кенет жолды кесіп тұра қалып: – Аттарды алған сендерсіңдер. Түнде тұрып біреуге шығарып бердіңдер. Табыңдар! Таппасаңдар, көретіндерің мынау, – деп бесатарын қолына алған.
Ағаларынан қорыққан екеуі ақылдасып, ағаларын қолынан жаралмақ болып, оң жақ қолынан атқан. Оған болмаған соң, екінші қолын жаралап: « Бұныңыз қалай? » деп кекете сөйлеп, қанға бөгіп жатқан ағаларының қасына келген. Әйтеуір өлерін білген ағасы: – Енді тездетіп атып тастаңдар. Жанымды қинамаңдар, – деп өтінген. Ұзақ жылдар бойы жылпостыққа, мергендікке тәрбиелеген ағасының тілегін бұлжытпай орындау үшін бесатарының қарауылын картечке қойып алып, оқтың да тәуірін тауып алып, қақ жүректің тұсынан басып қалғанда, есіл батыр Айпардың алла деуге дауысы келіп, аттың үстінен домалап жерге құлады. Іс бітті. Енді олар батырдың артында қалған інілерін, яғни өздерінің бірге өсіп, біте қайнаған ағаларынан құтылу жолдарын ойлап, ақылдасып тұрды. Үйтпеген күнде, өздерінің бастарына қауіп төнбек. Дүңк еткен мылтық дауысымен қайран ер ат-матымен домалап түсті. Бағанадан не істерін білмей, қысылып тұрған қанішерлердің тыныстары кеңіп, бойлары жазылып, жағалары жайлауға көшіп: – Үһ! Ендігі қалған – Алыбай, жаңа ғана балаларына тамақ беріп, биелерді саууға дайындалып жатқан Алыбай ағасынсыз келген туыстарынан сезіктеніп: – Сендер бірдеңе етіп келіп тұрсыңдар, шындарыңды айт?
Алыбайдың қолдары жағадан босап, тізелері бүгіліп сыпырыла төмен түсіп, сылқ етіп құлайды. Бұл сұмдықты көріп тұрған балалардың зәрелері ұшып, шырылдап, далаға бытырай қаша жөнеледі. Жазықсыз жас сәбилерді қойдай иіріп қуып, бір оқпен бес адым жерден басып қалды. Бес бала бірден тастың екі жағына домалай құлап түсті. Ең артында отырған он екі жасар Қазытай ғана орнында отырып қалды. Қарақшы мылтығын оқтай балаға жетіп барып оқ шатынан тиіп қалың етінен шыққанын көріп: – Е, ендеше, мал болмайды екенсің, – деп, үйден өздеріне қажеттілердің барлығын алып, аттарына теңдеп, малдарды ызғыта айдап, кезең асып кеткен кезде, бала зыр жүгіріп, күнде өзі ойнап жүрген қасқырдың ініне кіріп кетті де, барлап жата берді. Қанішерлер біраз жерге барып, кенет күдіктеніп: – Апыр-ай, әлгі бала өлмей қалып, біз туралы хабарласа, кейінгі ағайындар не дейді? Артымыздан қуғыншы жіберулері мүмкін емес пе? Мен қайта барып білейін. Тірі болса... құртайын, – деп мылтығын алдына көлденең салып, желе шауып, кейін кетті. Келсе, бәрі өзі көрген қалпында, жалғыз Қазытай жоқ.
Баланың, інісінің, тірі екеніне көзі жеткен қарақшы жортып жүріп, шіліктер мен қамыстардың, бұталар мен қарағандардың араларын тіміскілеп іздейді. Әбден қажыған соң, ыза болды да, жолдасының соңынан шаба жөнелді. Бұлардың барлығын көріп жатқан Қазытай, одан ары тығыла түсті... Таң атып, күн шығып, дүние жүзін ңұрымен жылытып, он сегіз мың ғаламды қуанышқа бөледі. Арада қанша жүргенін, кім білсін? Әйтеуір, алыста қой бағып жүрген қойшыны көрді. Бірақ шатындағы жарасы шыдатпады. Қойшы қойларын бері қарай айдап келе жатқанын көрген соң, асықпай жүре берді. Қойшы Қазытайды анадайдан танып, жетіп келіп, атынан түсіп: – Қазытай-ау, саған не болған? Әкең қайда? Қазытай шырылдап, жылап қоя берді, болған уақиғаны басынан аяғына дейін баяндап айтты. Қойшы, Қазытайды алдына көлденеңдетіп отырғызып алып, қойларды ауылға қарай жеделдете айдады. Баласының қал-жайын көрген Әйнек талып түсті. Ауыл азаматтары ағаларының нендей жағдайға душар болғанын естіп білді. Бірақ қанішер ағайындарын артынан қууға ешқайсының батылы бармады. Ағаларын іздестіріп жүрген милиция орындарынан қорыққандарынан, олардың сүйектерін де тауып, жерлей алмады.
Ашаршылық жылдары Қытайға асып кеткен қазақ ағайындар қайта оралып, Аягөз қаласынан туған-туыстарын, ағайын, жекжаттарын тауып, қойдай маңырай қозыдай шуласып, жатыр деген хабар қаланы алып кетті. Ана жылы бала-шағаларымен Айпар, Жайпарларды қырып кеткен екеу де келіпті. Ағайын, жақын, жуықтары жиылып, сәлем қылып, қонақ асын жеп, масайрап жатыр дегенді естіп, қаным қайнап, қолыма қанжарымды алып, елдің көзінше жайратып кетейін деген мақсатпен мен де бардым. Амал не? Үй иесі ағайын еді. Мені көре сап, асып-сасып қонақтар отырған үйге барып, бірдемелерді айтып жатты. Есіктен сығалап қарасам, төрде отырған екеуі байырғы қазақ киімін киген еңгезердей адамдар екен. Бірақ қартайған, дәуде болса әкелерімді өлтірген осы екеуі болар деп, ойлап тұрғанымда, домбыра тартып ән шырқап қоя берген, Қазытай ағаның даусын естідім. Ашуым келіп, қанып қайнап кетті. Есікті жұлқып кіріп, қанжарымды жарқ еткізіп, Қазытайдың қасына жетіп барып: – Қане, көрсетші маған, біздің әкелеріміз бен бауырларымызды атқан жауыздарды. Мен де оларды жамсатып, кегімді алайын, – дедім. Амал не?
Қазытай аға да, басқа ағайындар да қолымды сыртыма қайырып, қанжарымды тартып алып, ақылдарын айтып, шығарып салды. Мен ағама: – Бұның не? Әкемізді өлтіріп, өзіңді қансыратып кеткен дұшпандарыңды не үшін қуанышпен қарсы алып, домбыраны сылқылдатып, ән шырқап отырсың? Мен олардың жағдайларын біліп қалайын деп отырдым. Олар қайта оралды ғой. Бізден енді құтылмас. Алды-артымызды, байқайық, – деді. Мен о кісінің ақылын дұрыс көрдім де, қайтып кеттім. Олардың өздері де, ағайындары да біздерден сескенсе керек. Ілебай мен Айпардан Қазытай мен екі ұл, бір қыз, Тінібай мен Жайпардан Қабыл мен Бәду, Алыбайдан мені мен өзіңнің екі жеңгең, тағы екі қыз, – деді маған, – Алыбайдың туған ұлы Қайыртай – бәріміз де кек алуды дұрыс көрдік. Қанды қанмен жууды қаладық. Аз күн өткен соң, олар басқа жаққа сұранып кетіпті деп естідік. Біраз уақыт өткен соң, қартайған, өлім уақытына жеткен адамдардың қанына ортақ болудың қажеті қанша деген тұжырымға келдік. Олар үшін айдалып, жастық шақты қор қылуды кім жөн көрер, – деп аяқтады әңгімесін Қайыртай Алыбай ұлы.
Бұдан он жыл бұрын Айпар, Жайпар, Алыбайдың балалары пәниден бақиға көшкен. Бірақ олардың ұрпақтары қазіргі Аякөз қаласында, аталарының мекендерінде, мұрагер болып, ел қатарлы тірлікте жүр. Ал, қанішерлер болса, Ащысу, Төреадыр тауларының бойларына, яғни туып-өскен жерлеріне қайта оралып, жастары тоқсаннан асса да, « Бірінші май » совхозының орталығында, ағайындар арасында, өмір сүріп жатыр. Бірақ бос қайтуды жөн көрмей, тағы біраз жүреді. Күз. Қара суық. Үскірік жең өңменен өтіп, тоңып қарындары ашып келе жатып, терең сайды жоғары өрлей жүреді. Ойламаған жерден алдарынан екі түлкі тұра қашады. Ақсақалдар, иттерін айтақтатып, өздері аруақтап соңдарынан шаба жөнеледі. Екі ит, екі түлкіні буындырып жатқан жерлерінен айырып алып, сайдың бас жағында тұрған ауыл үйді көреді де, колхоз малшыларының қыстауына барып, шай-пұй ішіп, бой жылытып алайық деп, аттарын ауылға бұрады. Үй терезелерінің шыныларын шаң-тозаң басқан. Не де болса көрелік деп, тәуекелге бел байлап, қораға кірді. Там үйдің есігі тақтайдан істелген екен. Баяғы қазақтың ерсілі-қарсылы салған үш бөлмелі үйі.
Сол жақ бөлменің отау үй екенін шымылдығы, шымылдықтың балдақтарына таққан үкі теңгелер-ақ айтып тұр. Төсектің бас жағында ілулі тұрған қызыл мауыты бүрме бел көйлек пен камзолдан, оларға таққан алуан түрлі әшекейлерге қарағанда, жас келінді болған үй болу керек. Келіннің қызыл шапаны мен сәукелесі, оған таққан асыл тастар мен күміс теңгелердің өздері-ақ төркінінің бай екенін түсіндіріп тұрғандай. Екеуі де, өлсек бірге өлейік дегендей, төсектерінде жатып өлген. Білектеріндегі алтын білезіктері мен саусақтарындағы асыл тастармен нақышталған сақиналары жарқырап сүйектеріне ілініп жатыр. Оң жақ бөлмеде ата-анасы мен басқа кіші балаларының сүйектері саудырап жатыр. Дөңгелек, қазақи жер үстелді екпеттей құшып, үстіндегі асыл әшкейлі киімдерімен өлген 15-16 жасар қыздың бас сүйегі, шаштарымен жатыр. Үстел үстінде сия сауыт пен қара қаламсап, бір дәптер жатыр. Барлығын тозаң басқан. Дәптерді алып, қағып қалып едік, жарқырап шыға келді. Он екі беттік дәптерге былай деп жазыпты: « Малымызды тәркілеп айдап алды. Дүниелерімізді қаттап, арбаларына тиеп алды. Кілеттегі азық-түлігімізді белсенділер тартып алды.
Осы үйде тұрған аздаған заттар мен далада тұрған қымбат күймелі арба мен шананы, шөп машиналарды алдыңғы дүниеден үміт қылған әкем сай-салаға тығып, алып қалған еді. Өлерінен бір ай бұрын далада қалмасын деп қайта әкелген болатын. Аздаған қолдағы азықтар біткен соң, аштықтан әке-шешем, олардан кейін мына жатқан екі бауырым, отауда жатқан аға-жеңгем өлді. Ажалдың маған да тақау екенін сезіп арттағы ел-жұртқа қош айтып жазған хатым. Біздерді, көрсіз, кебінсіз қалған пақырларды естеріңізге сақтап, аят оқып, артта қалған опасыз дүниелерді алып игіліктеріңізге ұстауларыңызға ұлықсат. Күймелі арба мен шананың біраз уақыт қызығын көрген едім. Өзімдей күтіп ұстайтын бойжеткенге тапсыруларыңызды сұраймын. Қайтейін, қайран жер, су, туып өскен сай-сала, ел, жұртым құлазып қалды-ау. Қора, үйлерімді бүлдірмеңіздер. Тұра берсін. Жеті атамыздан келе жатқан мұра еді. Өткен-кеткендеріңізде паналап, шөп, суларын пайдаланыңыздар. Біздердің сүйектерімізді жерге тапсырыңыздар. Өтінуші – Зайра » деп араб әріптермен қолын қойыпты. Көп ауыртпалықтардың ішінде, қазақ халқының жүректеріне өшпестей, ұмытпастай жара салғандары – екеу. Олар – төрт жылға созылған ашаршылық.
Осы ауыртпалықтарды мен 4-12 жастардағы сәбилік шағымда, ата-анамның бауырында жүріп өз басымнан кешіргенмін. Сондықтан, менің ойымша, бұл уақиғалар қазақ халқының көкірегінен шығып ұмыт бола қоймас. Осы төрт жылғы ашаршылықтан қырылған халықтың саны үш миллион болды дейді. Бұл нақтылы дәл есеп емес. Ашаршылықтың болып өткеніне 60 жыл болыпты. Осы жарты ғасырдан аса уақытта, үш миллион марқұм болған ағайын, туысқандардың ұрпақтары неше миллионға өсетін еді? Дүниеге қанша ғұлама ғалымдар, өнерпаздар, философтар, жазушы, ақындар, композиторлар, тағы да басқа ғылым иелері келетін еді? Адам баласының өсуіне байланысты жұмысшы шаруалар қолы өспеді. Әрине, өсетін еді ғой. Солай болған күнде біздің ел дүниежүзінің атақты елдерімен тепе-тең түсетін едік қой. Ашаршылықтың осындай зардаптарын біле тұра қазақ халқы оларды қалай ұмытады? Жоқ, ұмытпау керек. Егер арамызда бұл ауыртпалықтарды ұмытқандар болса, олардың барынан да жоғы жақсы. Осындай сұмырайларды атақты Әсет 1911 жылы орыс-қытай шекарасындағы « Көк Тұма » сиязында айтысатын ақсуаттық Таңатардың Кәрібайы былай деп сынап, өлеңге қосқан еді: Ассалаумағаләйкүм, белсенді ұлдар, Шын белсенді нәсихатын халқы таңдар.
Асыра сілтеушілер, арамзалар, Тексеріліп, жазасын бір күн алар! Кедей менен батыраққа көзіңді сал, Қас қылма, өз халқыңды есіңе ал. Асыра сілтеушілер « Үрерге иті, сығарға биті жоқ » кедей Кәрібай ақынға кәмпеске кезінде « көп астық, мал бересің » деп салық салыпты. Сонда ол адал, ардагер, болыстық атқару комитетінің төрағасы Шүкір Ғайсин деген азаматтың кеңсесіне келіп, өлеңмен арыз айтыпты: Ассалаумағалайкүм, асылдарым, Қамқоршы, жаны ашитын, жақындарым. Қазіргі тегісшілдік заманында, Күйзеліп, кетіп тұр ғой менің қалым. Батырақ Кәрібай ақын аталады, Қысылып, шығып жаным қапаланды. Қазіргі әділетті, кең заманда, Кедейлерге қай азамат көз салады? Ассалаумағалайкүм, азаматтар! Отырған іс басында асыл заттар. Кедей мен батыраққа қайырым жаса, Ленин Көсем айтқан өсиет бар. Ал, Жабағының Жырығы ғашық болатын қарындасы қазір Семей облысы, Көкпекті ауданының « Қарағанды көл » совхозының орталығында тұрады, 80-ге толған кемпір. Осы секілді, 1928-1933 жылдар аралығындағы көптеген асыра сілтеушілер өздері ашаршылыққа ұшырап, опат болды.
Шәкерім Құдайбердиевті атып өлтірген Қарасартов секілді, сол кездегі ОГПУ қызметкері Ұсаның Әнжаны елді үгіттеп, Қытайға көшіріп жіберіп, ОГПУ адамдарына жарамсақтанып ертіп барып, әлгілерді жол бойынан ұстап беріп, ОГПУ-дің сеніміне ие болады екен. Асыра сілтеуші белсенділерден жапа шеккен Кәрібай ақын Қытай асып бара жатып, домбырасын көтеріп, ел-жұртпен қоштасып өлең айтып тұрғанда, Ақсуаттағы ОГПУ-дің аға өкілі Протопов Григорий Иванович бастаған Комотряд ( ішінде Усин Әнжан бар ): « Ананың қолында қару бар, сірә, бізді атайын деп тұр-ау » деп, бір солдатқа ақынды атқызып жіберген. Комотряд енді жанына келсе, мылтықсыз, қарусыз, анандай жерде домбырасын құшақтап, сұлап жатқан ақын сүйегінің үстінен шығады. Ал, ақын сүйегін ел ішіне әкеп жерлеген кісінің біреуі менің әкем Сыдық еді. Сұмырай Усин Әнжанның көрсетуімен әкемнің досы ОГПУ-лік Протопов әкемді 3 күн түрмеге қамаған еді, бірақ жоғарыда аттары айтылған адал, ақсуаттық алғашқы коммунистер, сол кездегі РККА-ның жергілікті бастығы Қоқаев Қабдеке: « Ол ақын сүйегін менің тапсырмаммен әкелген, Сыдықтың еш кінәсі жоқ » деп, әкемді абақтыдан босаттырып алғаны әлі есімде.
Мен 1941 жылы Алматы қаласында жасақталған « Қазақтың дербес 100 бригадасы » құрамына келгенде, Протопов біздің бригадада ерекше бөлімнің бастығы екен. Одан ауысып кеткеннен кейін, 1965 жылы қазіргі Семей қаласында кездесіп, біз қазірге дейін хат жазып, хабарласып тұрамыз. Г.И.Протопов 1931-1934 жылдары Ақсуат өңіріндегі коллективтендіру, ашаршылық және бандыларға қарсы күрестерді басынан кешірген. Сол оқиғалардың қайнаған ортасында болған ( Берияның әшкереленуіне байланысты, кейін партиядан шығып қалған ), 1934 жылы жазғытұрым ашаршылыққа ұшыраған жергілікті халыққа үкімет тарапынан азық-түлік бөліп, жаңадан ұйымдасқан колхоздарға тұқым алдырып беруде көп еңбектер жасады. Содан соң 1932 жылы әкем Сыдықпен келе жатып, жол үстінде аштан өлгелі жатқан, сол кездегі « Исаев Ораз » колхозы мүшесінің үстінен шыққанымыз есімде. Әкем жөн сұрағанда, әлгі аш адамның: « Колхозымыз – Исаев, жатырмыз ғой қисайып » деген сөзді дауысы шықпай үзіліп, әрең айтқанын да естіген мен болатынмын. Ел колхозға ұйымдаса бастады. Егін-тегіні жұтаң Арқаның қазағы бар малын, тышқақ лағына дейін ортаға салып, өзі сауынсыз, сойыссыз қалды.
Ортадағы дүниеге кімнің жаны ашысын: « Айдап салдан аз өлді, көре салдан көп өлді, ту-туден түк қалған жоқ » демекші, бір жағынан, ұрлап-жырлаудан колхоз малы бірнеше айдың ішінде сап болды да, жағалай ашаршылық басталды. Таң атса, далаға бидайдың масағын теруге барамыз. Қартаң құлақ алғы, атқұлақ сияқты жабайы өсімдіктерді жинап, үйге келеміз. Тұзға малып, ауызға саламыз. Бұл кәсіп те көпке барған жоқ. Масақ та, шайнауға болатын өсімдік те тапшы. Анда-санда қолға түсіп қалатын суыр, тышқан сияқты жануарлар да таптырмауға айналды. Шөп жеуге жаратылмаған адам баласы ісіп-кеуіп, өле бастайды екен. Әкеміз еті тірі азамат еді. Бір түнде, колхоздан үркек қара түйе ұрлап әкелді. Енді қайтсін, қарап жатып өлмек пе?! Колхозға берген біздің де үлесіміз бар емес пе? Содан көп кешікпей бар бұйымымызды түйеге арттық та, ертемен жолға шықтық. Бетіміз – Бетпақтың даласы, онан әрі – оңтүстік. Ертеңіне тал түсте Сарысуға іліктік. Көлік шалдыру керек, сусындау керек. Жолға алып шыққан азын-аулақ талқанымыз бар. Келе етбеттей жатып, ағын суға бас қойдық.
Әрқайсымыз бір-бір уыс талқан шайнап, сумен ары итеріп, талшықтап алдық. Бір мезетте қамыс ішінен аруақтай жүдеу кемпір шыға келді. Уысына салынған талқанды суға қарамай талмап, асығыс жұтамын деп қақалып, шиқылдап та қалды. Желкеге соғып, су жұтқызып тірілтіп алдық. Сәлден соң, әлгі тілге келді. Жөнімізді сұрады. Телғозин Шоңның аулынан, Қарағаштан келеміз дегенді естісімен жанары жайнап сала берді: – Алда сабаз-ай, елге бас болған азамат еді, тұқымынан кім қалды? Кіші ұлы Мұқаметжан большевиктерді жандап, әзірге аман жүр... Ахметжаннан қалған тұяқ Ғалым деген баласы сонау Қызылжарға детдомға беріліп кетті... Кемпір қозғалақтап орнынан тұра беріп, қайтадан құлап қалды. Әкем бас салып, шешеме ұрысты: – Алғашқы жұтқан талқаннан кейінгі екі уыс талқанды бермеу керек еді, түйір-түйір кебір ас аш өзегіне түскен соң, өзі әпентігі жетіп тұрған жан үзіліп кетті ғой! Келінінің кірпігі ғана қимылдап жатыр екен. Талқанды суға шылап, сұйық қана бір тостаған атала ішкіздік. Аты – Қарашаш. Қасы-көзі қиылған бір сурет дерсің. Осынша жүдеу қалпының өзінен арудың қаса сұлулығы байқалып тұр... Кемпірді жерлеп, күн бата тағы да жолға шықтық.
Күндіз көп жүруге болмайды. Әлдебір белсенділер көріп қалса, « Колхоздан қашып бара жатқан кімсіңдер? » деп бізді де мәз қылмайды... Қарашаш түйенің үстінде, біз бәріміз жаяумыз. Қарашаштың айтуынша, бұлар он екі адам бір үйлі жан екен. Әуелгі аштық басталғанда, бас-аяғы он бес-жиырма күн ішінде үйдің төрт бірдей азаматы өлген. Аштыққа еркектен гөрі, әйел заты шыдамды болады екен. Бала-шаға да шетінен қылжиып, ақыр аяғында осы Қарашаш пен әжей ғана қалған екен. Таң ата бір ауылға жеттік. Жұрттың өлгені өліп, өлмегені босып кеткен. Онда бір-екі айғыр мен он шақты байталды өзімізге қалдырды да, содан өңгесін сойып, колхоз ұсақ малды да шетінен қырып, тау-тау қылып үйді. Аудан алыс, олар етті түйемен тасып тауыса алмады. Көп кешікпей, әлгі саси бастады. Аш жұртқа бөліп, үлестіруге бастық ауданнан қорықты. Ақырында, колхоз орталығында көшпелі сот құрамы келіп, « вредительсіңдер » деп, бастық пен шатауатты, перме меңгерушісі мен екі малшыны өкім шығарып аттырды.
Сасыған етті жұрттың тамағына да жаратпай, тез көміп тастады... Ойраншылар кеткен соң, көмілген өлекседен қазып алып, тойғанымызша жеп, біраз уақыт күн көрдік, енді не қыларын жұрт білмейді. Аш адамда ақыл да болмайды екен... Тарақтылардың бұл ауылындағы аман қалғандар бізбен еріп, оңтүстікке қозғалды... Он шақты күн жол жүріп, біз Қаратаудан да астық. Егіні бар, жеміс-жидегі мол Арыс– Бадам бойын жайлаған Үйсін-Дулат елінің берекелі қойнына келіп кірдік. Арқада малмен күн көрсе, оңтүстіктің қазақтары негізінде егінмен күн көреді екен. Колхоздастырудың ашаршылығы Арқада малсыздықтан болса, тап сол жылдары қас қылғандай Шымкент, Жамбыл, Қызылорда облыстарында қуаңшылық болып, егін бітпей, жер-жерде бұл жақта да ашаршылық болыпты. Бұрынғы Бадам болысы Алтыншы ауылға келіп кіргенбіз. Бұлар сол кезде « Бостандық » колхозы болып ұйымдасқан екен. Ашаршылықтың салдарынан колхозшылар ыдырап кеткен. Қалған жұрт улы, кекесінді өлең шығарыпты: Колхозымыз – « Бостандық », Боса-боса бос қалдық, – деп. Мен ашына түңіліп: « Болашақ ұрпаққа тағдыр мұндай теперішті көрсетпесін » деп отырмын. Жаратылысында мейірман қазақ сол ашаршылық жылдарында адам етін де жеуге барды.
Жоғарыдағы аталған ауылда Омар деген шал екі немересінің біреуін сойып, өзі жеген. Келіні Өтеғыз аман қалған бір ұлын алып, содан қалаға қашып барып, құсханаға ішек-қарын тазалаушы болып орналасып, ұлын да, өзін де аман сақтады. Көп замандар бойы қала ауылды шын мағынасында қанап келді. Сондықтан ғой, сол ашаршылықта қала халқы ашыққан жоқ. Үкімет там-тұмдап болса да, оларға тамақ беріп отырды. Кешегі соғыс жылдарында да қала ашыққан жоқ. Ауыл қай кезде де мейлінше ашқұрсақ болды. Сөйте тұра майданды аспен де, киіммен де қамтамасыз етті. Міне, көз көріп, көңіліме түйген жәйттер осылар еді. Әкем Сәрсенбекті 1927 жылы аң қарап жүргенде боран жұтты. Інім Ахметжан Тентек өзенінде балық аулап жүріп, суға кетіп өлді. Шешем Күлбаран екеуіміз қорек етіп отырған жалғыз ала сиыр бар еді, Сандатбай деген белсенді келіп, оны да алып кетті. Біз бұзауын тығып алып қалдық. Мен ол кезде 9 жаста едім. Аштан өлмек түріміз бар. Біз онда Алакөл ауданының Жасылкөл деген жерінде тұратынбыз. Бір күні түн ортасында шешем екеуіміз қаштық. Қашу себебіміз – шешеме шолақ белсенділер маза бермейді.
Әсіресе, Абылбай Жазыбаев деген « Тоқал бол » дейді. Ылғи келеді. Шешемді ұрады-соғады. Менің қолымнан еш нәрсе келмейді. Бізде налог төлейтіндей ештеме жоқ. Аштық. Шешеме ғана бір тостаған көже береді, ол екеуімізге жетпейді. Басымызда пана жоқ. Бары – жыртық қос. Түнде қаштық. Бұзауды жетелеп алдық. Тамақтан бір шәугім көжеміз ғана бар. Қараңғыда бір үлкен таудан астық, аяғымда киім жоқ, шөгір, тас өтіп барады. Екі күн дегенде, таудың арғы етегіне жетіп, Колпаковский деген жердегі селоға келдік. Бұрынырақта әкем жалшы болған бір орыстың үйінде 3-4 күн жатып, дем алдық. Менің аяғым күлдіреп ісіп кетіп, тұра алмай қалдым. Орыс менің аяғыма кенептен шәркей тігіп берді. Нағашым Калпаковкадан 15 шақырымдай жердегі Айпара ауылында тұрады екен. Бізге бір бөлке нан, 4-5 қияр берді. Кешке нағашыма да келіп жеттік, шешем айғайға басып, боздап жатыр. Нағашым әрең қойғызды. Нағашым Айпарада 3-4 үй ғана отыр. Өздері сонау бір жылдары Қытайдан келіпті. Нағашым Қанафия Медетханов інісі Хұсайын, Дәулетпақ баласы Солтанхан – 4 үй жер тамда тұрады екен. Малдан астарында бір-бір ат.
Өздері аңшылар ұйымында жұмыс істейді. Үшеуі де құралайды көзге ататын мерген екен. Бізге де жеркепе қазып берді. Тайынша сойып, бәріміз бөліп жедік. Біз наурыз туысымен жерден масақ, кейін орыстардан қалған картоп, шекілдеуік тердік. Сонымен ептеп күн көріп отыр едік, бұл да ұзаққа бармады. Бөрлітөбе, Шұбартау аудандарынан да аштар төгіле бастады. Күн сайын есік алдында өліп жатқан немесе ісіп-кеуіп жатқан адамдар... Оның үстіне, нағашылар ай бойы бірде бір аң атып, қолға ештеңе түсіре алмады. Содан соң екі атты сойып бөліп жедік. Нағашым мен Дәулетпақ екеуі аңды жаяу аулайды. Бізді Жауынгер деген жерге зорлап көшірді. Колхоз боласыңдар деп. Ел аш, шетінен өліп жатыр, апам арпа түйеді. Бір күні үйдің босағасында тұрған қурай сылдырап еді, шешем шам жағып қараса, дәу қара жылан... Оны өлтіріп, қазанға қуырып жедік. Бірақ содан мен қатты ауырып қалдым. Шешемнің жылаған дауысынан көзімді аштым, есімді жидым, бірақ бір ай жаттым жүре алмай. Сөйтіп, не керек, бұл жағдай 1934 жылға дейін созылды. Мен оқып жүргенмін, бір уақ мектеп бізге көже береді.
Сол жылы колхозға өкімет 100 қой берді. Бір күні Қабдолда Жақсыбаев деген ақсақал ауданға барып, колхоз басқарып жүрген Қанафияның үстінен арыз айтады: « Қанафия аң аулап жүріп, Қытай, Жапон тыңшыларымен байланысты » деп. Оның арыздану себебі – ол кісі жұмыс істемей, өсек-өтірік айтып, қыдырып жүреді екен. Нағашым бір күні оған ұрсыпты: « Неге жұмыс істемейсің? » деп. Содан бір күні нағашымды абақтыға салып тастады. Өте жақсы оқығандықтан мені Алматыға қыз-келіншектердің сиезіне Андреев ауданынан делегат етіп жіберді. Ол кісі мені өте жақсы қабылдады. Бірақ нағашымды Қызылағаш деген жерге жер аударды. Онда бір-екі жыл жүріп, босап келді. Сөйтіп, жүргенде соғыс шықты... Мен не көрмедім: басымнан үш бірдей ашаршылық өтті. Мен туған кез ашаршылық және ел сүзек ауруынан қырылып жатқан кез екен. Шешем байғұстан сүт шықпай, көрмегенді көріпті. Менің ылғи аурушаң болғаным сол дейтін. Екінші ашаршылық – 1930 жыл. Онда да өлімнен қалдым. Енді үшінші ашаршылықты соғыста көрдім. Онда бір мектепте ( 7 жылдық ) директор едім. Мұғалімдерге берген карточканың арпа-сұлысын Андреевкеден ( 70 км ) әкеліп, елге кесемен үлестіремін.
Нағашымның соғыстағы ұлынан, күйеу баласы Тайтелеуден қара қағаз келді. Солтанхан деген ұлы соғыстан кейін өлді. Өзінің кәрілігіне қарамай, жалғыз торы биесіне мініп алып, елді аштан өлтірмес үшін тағы жалғыз аңға шықты. Басқа нағашыларым әскерге кеткен. Сөйтіп, нағашым елге әкелген етін енді тек бізге ғана емес, ауылдастарға да бөліп беріп отырды. Бірде тез тұтанып, бірде тез мұңая қалатын, өзінің бас еркіндігін бәрінен жоғары қойып, жүргізушілерге тәуелсіз боламын деп көлікке мінбей, қарға адым жерге де, алыстағы ауылға да салт атпен баратын әкемнің бұл мінезінің біраз сырын сол кезде сезсем де, шынайы еркіндіктің адамға қандай қажет екенін енді-енді түсіне бастадым. Зады, сол қияңқылығы, қазақша айтқанда, бас асаулығы жасынан-ақ бар болса керек, дүние бір төңкеріліп түскен жиырмасыншы жылдардың аяғы мен отызыншы жылдардың басында Құдакелді Жұртбайұлының басы – алланың добы болып, тағдырдың қарадүлей құйынының жетегінде кете беріпті. Сол құйын-тіршілік дүниеден қайтар кезінде ғана басылып, өмірінің соңында, алпысыншы жылдары ғана тыным тапты. Мен бұл тауқыметті « Жер-бесік » атты романымда уақыт межесін он бес-жиырма жыл кейінге шегеріп барып баяндап едім.
Сонда айтылмай қалған, айта алмай қалған бір жай – ашаршылық тұсындағы басынан кешкен жансебіл азабы еді. Соны тірі куәнің бірі ретінде әкемнің аузынан баяндап бергім келіп отыр. Тағдырдың қай құқайы екенін кім білсін, менің әкем отызыншы жылдың басында Алматының түрмесінен бір-ақ шығыпты. Онда өзінің айтуы бойынша, сегіз-тоғыз айдай жатыпты да, шамамен, қыстың аяғына – ақпан айының ортасына қарай ебін тауып қашып шығыпты. Тәп-тәуір можандық, етікшілік өнері бар еді, зады, сол түрмеде жүріп үйренсе керек. Бұл жөнінде бізге қазбалап айтпады. Тек 1964 жылдың аяғында менің әкем Алтай өлкесінің шекарасынан Абай ауданының Шаған ауылына түпкілікті қоныс тепті. Топырақ та сол арадан бұйырды. Бұл – оның өмірінің соңы, әрі жаймашуақта өткен мамыражай жылдарының бірі болды-ау деп ойлаймын. Шешеміз елуінші жылдардың соңында дүниеден қайтып, сүйегі жат жерінде қалды. Шекараны арлы-берлі сапырып, біресе оның, біресе мұның түрмесіне қамалған әкеміздің тағдырына қарағанда мұндай жайға онша таңданудың реті де жоқ. Оның барлығын тәмсілдеп жату мүмкін емес. Тағдырдың сыйы мен тауқыметі деген бір ауыз сөзбен қайырсақ, ар жағын қазбалап жатудың қажеті жоқ шығар.
Өйткені бұл сол кездегі әр үйдің, адамның басына түскен сарсаңнан айырмашылығы шамалы. Нақты неге кінәлі болғанын әкеміз бізге айтпады. Бірақ та: « Қинамайды түрмесіне жапқаны, Қинамайды атқаны. Қинайды тек өз итімнің, Балағымнан қапқаны » деген Ақаңның – Ахмет Байтұрсыновтың өлеңін сәл өзгертіп жиі-жиі айтып отыратын. Кейін олардың ( « Алаш » азаматтарының ) жөнін бір рет сұрап қалғанымда, үндемей қойды да қайтып біз отырған жерде олардың атын атаған емес. Жалғыз ұлын « пәледен » аулақ ұстайын дегені болуы мүмкін. Жә, бұл – өзге өзекті әңгіменің арқауы. Ашаршылыққа қатысты әңгімені сол 1964 жылы желтоқсан айында естідім. Атамыз Райбайдың қызы Түбітқан апай ұзатылып, алыстан арып-ашып келген құдасына сәлем бере келген Рамазан Жалбағайұлы екеуі өткен-кеткенді әңгіме етіп отырды да отызыншы жылғы ашаршылыққа көшті. Екеуі: « Ой, алла-ай, соны да көрдік-ау. Одан да аман қалдық-ау » десіп отырып, әкем өз өмірінің бір қиын тұсын баяндап кетті. Бұл арада бір қызықжай бар. Оны әңгіме барысында аңғарасыздар. Әзірге ілгері озбай-ақ қояйын. Сонымен, әкем түрмеден қашып шықты. Ендігі сөзді әкемнің аузынан қалай естідім, дәл солай баяндаймын.
Құдакелді Жұртбайұлы шайын ұрттап қойды да, сарсүйек құдасы Рамазанға қарап қойып, сәл еңкейіп барып сөз бастады: – Е, сарсүйек, бұл қу бас нені көрмеді дейсің. Түрмесін де, түнегін де, істігін де, штыгін де көрдік қой бұл өкіметтің. Соның бәрінен маған батқаны отыз екінші жылғы ашаршылық болды. Өз басымыз аман қалды демесең, ол көріністі еске алсам әлі де тұла бойым түршігеді. Несін сөзбұйдалайын, аласапыранның уақыты. Аяқ астынан әскердің қолына түсіп, Алматыға айдалдым. Ақ па, қызыл ма, қайдан білейін, әйтеуір қара орыстардың ( казактардың ) қылышынан қан тамып тұрған кез. Ептеп өштігім қозса керек. Бірақ адам қанын мойныма жүктегенім жоқ. Істі болдым да шықтым. Түрмедегі қорлықты айтпай-ақ қояйын. Оның өзі солай болуы да керек қой. Қазіргі тоқшылық заманда да абақтыдағылардың жағдайы мәз емес шығар. Әліпті таяқ деп білмейтін адамнан не саясат шықсын. Малдың бәрін тартып алған. Тағдырдың желі қуып жүріп түрмеден шықтық. Онда тоғыз айдай жаттым. Саясаттан хабарсыз болғандықтан ба, біраз адамды абақтыдан сыртқа шығарып, әр түрлі жұмыс істетеді. Қыс түсе бастағанда-ақ түрменің маңына қайыршылар жинала бастады.
Біз олардан бірдеңе дәметіп жүрсек, олар бізге келген адамдардан қайыр тілеп жүр екен. Елге аштық кіргенін содан білдік. Түрменің қара жұмысы, қара нан, қыс бойы соны қағажау еттік. Сөйте жүріп үш жігіт, үшеуміз де жиырманың ішіндегі жас едік, тіл табысып, « кампан » болып алдық. Қолға түскеннің бәрін бөлісеміз. Бірі Қаратаудың, бірі Ақсу– Сарқанттың азаматы еді ( Аттарын есімде сақтай алмадым – Т.Ж. ). Қыс ортасында түрменің айналасына үйіліп қалған, аязға қатып қалған аштардың денесін шанаға салып, өзеннің жағасындағы жарға құлата береміз ( Ол ара қазіргі Сайран жағажайының орны болса керек ). Әуелгіде зәреміз ұшып, бүйтіп өлгенше түрмеде жүргеніміздің өзі жақсы екен деп тәубе еттік. Осылардың кебін құшарымыз анық қой. Келе-келе ет үйренді. Бізде қай бір жетіскен киім бар дейсің. Әлгі аштан қатқандардың тәуір киімі болса шешіп алып, етік-байпақтарын киіп, өлместің күнін көрдік. Алматыда жылымық ерте басталады екен. Ақпанның басында күн жылт ете қалып еді, әлгі өліктер ырсиып-ырсиып шыға келді. Ит екеш иттің де адамды басынғанын сонда көрдім. Адамның сүйегін кеміріп жатады. Қасына барсаң өзіңе ырылдап, сес көрсетеді.
Үшеуміз бұл қорлықтан қатты қапаландық. Содан итке жем болмайық деп қалайда қашуға бекіндік. Ептеп азық-түлік, киім-кешек жинастырдық. Қойшы, ішіңе түскен ой кеміріп жеп бітеді ғой. Бір күні кешке қайтқан кезде әрқайсымыз үйіліп жатқан өліктердің ортасына жасырынып барып жата қалдық. Күзетші іздейді ғой, бірақ та, теңкиіп-теңкиіп жатқан өліктердің ортасына келуге дәттері шыдамайды. Түн ортасы ауа үшеуміз дыбыс берісіп, бас қостық та, аштардың дауысына сап тамақ сұрап, ыңырсып жүріп, Серкеш шыңын бетке ала тау сағалай жүрдік. Таң ата қалың ағаштың ішіне кірдік те, жатып қалдық. Сол арада мынадай байламға келдік. Бәрібір ауылға жете алмаймыз. Онда бізді сағынып отырған ешкім жоқ. Темір жолға барсақ, сақшылар ұстап алады. Қысты күні жолсызбен жүру қиын. Сондықтан да, не де болса, Серкеш шыңының бауырына барып паналайық. Тау ішін ешкім тінтпейді. Жаз шыға бұйырғанын көрерміз дестік. Содан баспалап отырып, Алматыны орай, Серкеш шыңына бір аптадай жүріп жеттік. Қайда асығамыз? Жол бойы шәңкіш, долана, итмұрын, сарыағаштың жапырағын теріп, дорбамызға жия бердік. Кейде тиін, аққіс кездесе қалғанда, әлгілерді аулаймыз.
Қауіпсіз деген бір шатқалға келіп, ағаштан қопын жасап, сонда орналастық. Ошақ орнаттық. Аштардан алған темір күрешке, шөңке, шәугіміміз, шырпымыз бар. Отты өшірмейміз. Алда қанша тауқымет бар. Оны да ойламасқа болмайды. Күн сайын біреуіміз қостың маңында қарауылға қаламыз да, екеуміз қу тамақтың қамымен тау кеземіз. Жеміс-жидектің түйінін тереміз. Үшқаттың жіңішке бұтасынан ағаш қақпан жасаймыз, кейін садақ та жасадық. Не жедің, не ұстадың дерің бар ма. Аю мен арқар атқамыз жоқ. Тышқан ба, құс па, жылан ба, таңдағанымыз жоқ. Бұйырғаны біздікі болды. Өмір үшін неге де болса барады екенсің. Үш жігіт ілдебайлап күнелттік. Жер әбден қарайған соң жолға дайындалдық. Ептеп өлместің азығын жидық. Көшкінде өлген аңның өлексесін қақтадық. Құстың жұмыртқасын талғажау еттік. Жуа, сарымсақ тердік. Жабайы адам не істейді, біз соның бәрін басымыздан кешірдік. Сонымен, мамыр айының аяғында қопынымызды тастап шықтық. Алатауды бүйірлеп отырып, шығысқа қарай жүрдік те, бір өзенді сағалап, Алтынемілге бет алдық. Шындығын айтайын, үш жігіт болсақ та, жолға тақап жүруге сескендік. Жолдың шетінің бәрі өлік.
Иісі мүңкіп, қолқаңды жарады. Оның үстіне адамдар әбден ашынып алған. Мерт етуі мүмкін. Ауыл тұрғындарынан да қайырым кеткен. Сондықтан жолдан он-он бес шақырым қашықтата жарыса жүреміз. Әйтеуір жаз күні ғой. Жуа, сарымсақ, саумалдық, рауағаш тердік. Жәндік көрсек бітті, оны олжаламай ілгері жүрмейміз. Бір-екі рет ауыл шетіне барып, енді ел көрместей күйге түстік. Үйіліп қалған өліктер. Қойшы, содан екі ай дегенде Балқаштың құмына іліндік. Киімнің борша-боршасы шықты. Аяқ тілім-тілім боп жарылды. Сол арада қаратаулық серігіміз: « Құмға іліндім, енді мен өз еліме Бетпақты сағалап жетіп алайын. Көріскенше қош болыңдар, қияметте де бұл достықты ұмытпаймын » деп рұқсат сұрады. Жыласып айырылыстық. Қалған екеуміз тағы жылжыдық. Мен сол жолы көргенімді айтпайын, сен сұрама, сарсүйек. Кісі етін жеп есінен ауысқан бір адам біздің өзімізді торып, екі күндей зәре-құтымызды алды. Адамның жидіген шашынан қыл шылбыр өріп алыпты. Зады, сонымен шамасы жеткенді қылқындырып өлтіретін болуы керек.
Әсіресе емшектегі баласын құшақтап өлген әйелдердің сүйегінің қаңқасын көргенде қасымдағы серігім еңіреп жылап жіберді де: « Мына жатқан менің әйелім мен балам болса қайтемін, Құдакелді-ау! » деп жерге отыра кетеді. Менің де қабырғам сөгіледі. Бойдақпын. Ондай уайым қыспағанмен де, ағайын-туыс, әке-шеше еске түседі. Бірақ та олар шекарадан өтті дегенді құлағым шалып қалғаны бар. Сол дүрмектен қалмаса керек еді деймін ішімнен. Менің таңғалғаным, сол босқан елдің бейшаралығы еді. Құдай-оу, Балқаштың көлінің маңында қырылғандар қаншама десеңізші. Әр қамыстың түбінде бір өлік. Етін балық мүжіп жатыр. Шіркін-ай, десеңші, балық адамды емес, адамдар балықты жесе, күнелтіп кетер еді ғой. Соған да қауқары жетпеген неткен дәрменсіздік. Оны көріп өзеннен су ішуден қалдық. Бұлақ пен құдықты іздейміз. Індет тарап кетеді деген қаупіміз бар. Қу үміт не ойлатпайды. Қойшы, ала жаздай арқа етіміз арша, борбай етіміз борша боп жүріп, күзге қарай Жоңғар Алатауының етегіне жеттік-ау. Енді Сарқант пен Ақсуды көздеп келеміз. Қыркүйекке таман әлгі серігімнің ауылына келдік. Қауіп қайдан дерің бар ма. Ауыл толы белсенді.
Ұстатып жіберіп отырғандардың өзі сол ағайындар ғой. Оның ауылы абыр-сабыр боп жатыр екен. Екі күндей ауылдың желкесіндегі биіктен бақылап отырдық. Серігім біресе әкесін, біресе шешесін, біресе әйелін көріп, елеңдеп қалады. Кішкентай баланы көрсе, өз ұлына ұқсатады. Әйтеуір қос көзі төрт болды. Екінші күні етекке таман түсіп, мен ауылдың тұсындағы қалың бұтаның арасына тығылып қалдым. Серігіммен сол арада қоштастым. Ондағы қимастық сезімді қалай жеткізесің. Ал мына бұтаның қасына келіп үш рет қақырынсам, онда елдің аман болғаны » деді. Қас қарайған соң ол шеткі үйге жетті. Ар жағын аңдай алмадым. Түн ортасы ауғанша келмеді. Ауыл жақтан абыр-сабыры көп дауыс естіледі. Үмітімді үзе бастадым. Суық та қалтыратып барады. Одан үрей күшті, үрейден аштық күшті. Енді орнымды ауыстырып, қарсы бетке барып жаттым. Содан күдер үзілген кезде бір сыбыс шықты. Тыңдадым да жаттым. Белгілі бұтаның түбінен үш рет әйел дауысы естілді. Қозғалмадым. Бірнеше рет қайталады. Содан кейін ақырын ғана: – Жолаушы! Сізге сәлем айтты серігің. Мен соның зайыбымын. Біздің ауыл аңдуда. Бірақ қазір арғы бетке көшуге қамданып жатырмыз.
Сіз тезірек бұл маңнан кетіңіз. Құдай жолыңызды қылсын! Әбден көзім жеткен соң орнымнан тұрып, қасына бардым. Жағдайды қысқаша түсіндірді де, қолыма бір дорба тамақ ұсынды. Киім де бар екен. Әлгі серігімнің әйелі: « Бары осы болды. Таудан төмен түспегейсіз. Мына Семей жақ тіпті қауіпті. Торуылшы көп. Алла дем берсін сізге » деді де кері бұрылды. Өксік кеудеме тығылып мен қалдым. Апыл-ғұпыл әкелген тамақтан асап-асап жібердім де тау сағалап таң атқанша жүріп отырдым. Бір төбенің басына барып тынықтым. Ертеңінде әлгі ауылдың орнына қарасам, өздері жоқ, тек жұрты ғана қалыпты. Сөйтіп, қияметтікке серт берген екі адаммен осылай мәңгі қоштастым. Тірі болса, олар да мен туралы осыны айтып жүрген шығар. Алла разы болсын. Несін созайын, тура қазан айының аяғында Аякөзге жеттім-ау. Жолда қаңыраған қыстауларды паналап, қатқан сүйектерді қайнатып ішіп, аң-құстың, өлексенің етін қорек етіп жеткенімде, осы жерге жетуге неге сонша өзеурегенімді түсінбедім. Жұрт бір-біріне жауығып, қанын ішіне тартып алған. Ел жақтың да берекесі кетіпті. Әйтеуір, аштықта ар жүре ме, елдің жуындысын ішсең де қанағат.
Содан есім барда арғы бетке өтейін деп бекіндім де, енді Тарбағатайды сағалап, Бақтыдағы шекараға қарай жүрдім. Жолай қар тізеден жауды. Тау алқымынан жүру мүмкін болмаған соң күнгей сағалап жүрдім. Бар жұбанышым, мұрнымды шүйірткен өліктердің иісінен құтылғаным. Қыстың аты – қыс. Бұтаның түбіне, тастың ығына, маяның ішіне түнеп жүріп, шекараға да жеттім-ау. Бірақ Тарбағатайдың иегіндегі Арқалық тауына күре жолды қиып өтіп бара жатқанымда тура шекараға бір шақырымдай қалғанымда алдымнан атқа мінген үш әскер шыға келді. Біреуі шауып келіп мылтықтың дүмімен бір ұрғанда, есім ауып қалды. Қайсыбір әл қалды дейсің. Көзімді ашсам, әлгі әскердің екеуі анадай барып үшіншісін шақырып тұр екен. Мені тастап кетейік, өзі де өледі, өлмесе – күнін көрсін дейтін болуы керек. Бірақ үшіншісі көнбеді. Есімді жиғанымды біліп, қамшымен сабап, шылбырына байлап сүйретіп, омбы қарда дедектетіп отырып Бақтының бекетіне алып келді. Желкеден бірді түйіп, абақтының ішіне кіргізді. Е, құда, орыстың құрығы ұзын ба, менің адымым қысқа ма, осылай тағы да Иванның апанына түстім.
Ішке кірсем, бәрі де өзім сияқты сорлылар, ішінде анда-санда саптамалы, қапсырмалы етігі барлар кездесіп қалады. Олар шекараның арғы-бергі жағына зат таситын, сөйтіп жүріп қолға түскендер болса керек, – деді. Сол кезде бағанадан үнсіз отырған Рамазан сарсүйек: – Е, ол мылтықтың дүмі бізге де тиді-ау. Әлгі айтқан « кәнтарбаныңның » бірі мен боламын, – деді. Әкем құдасына сондай бір жылыұшырай қарады. Қарады да аз отырып, әңгімесін жалғады: – Содан әлгі абақтыда бес күн жаттым. Күніне бір кесе ыстық су береді. Екі күнде бір уыс кебек араласқан тары береді. Әлгіні бірден жемей, талмап қана, бір сағат бойы аузымыздың дәмін аламыз. Тәп-тәуір тершіп қалғандай боласың. Күн суық, боран ұйытқып тұр. Алтыншы күні таң атқанда сапқа тұрғызды да, Мақаншыға қарай айдай жөнелді. Қар дегенің белуардан. Аш-арықта не күш бар. Жолдың шетіне бұратылып барып құлай кетеді. Қызыл әскерлер аттың үстінде тұрып, қамшымен ары сабайды, бері сабайды. Оны көтере ме? Кейі сол күйде жантәсілім береді. Оны бізге жолдың шетіне ысыртады да, қармен бетін жабуға мұрсат бермей, айдай жөнеледі.
Жолай талай өлікті басып кеттік. Аттап өтетін күй қайда. Әскерлер кейде нашарларды табан астында атып тастайды. Қойшы, содан күн ұзақ жүріп Бұғыбай деген бекетке келдік-ау. Бақтыдан ұзаса он шақырым ғана жер. Сол арада бір қора бар екен, әлгіге әкеп қамады. Аш адам бұйығып-бұйығып жата кеттік. Күн борап тұр. Бір кезде әлдекім дауыстап жіберіп: « Ей, мынаны қараңдар! » деді. Сөйтсек, жатқан жерінен темір тауып алыпты. Үш-төрт әлді жігіт дереу әлгі қораның арт жағындағы дуалды тесуге кірісті. Кезектесіп отырып қабырғаны тесті. Сырттағы боранның азынаған дауысы ештеңе естірте ме? Әскерлердің бәрі басқа үйде демалып жатыр. Күзетші сыртта. Ол да қайбір жетісіп тұр дейсің. Содан бір уақытта әлгі жерді тесіп, бір-бірлеп сыртқа шықтық. Келісім бойынша екі адам бірге жүрмейді. Әркім бет-бетімен кетеді. Сонда бірін ұстаса, екіншісі құтылып кетуі мүмкін деп уағдаластық. Арада жарты сағат өткенде, ұзаса 300-500 метрдей жерге жетіп қалғанымызда, тарс-тұрс мылтық атылып, дүние астаң-кестең болды да кетті. Әр жерде айғайлаған дауыс, атылған мылтық, кім өліп, кім тірі қалды, айырып болар емес.
Өзі аш адам, омбы қарда қанша алыс кете аласың. Бір уақытта менің де басыма қамшы үйірілді. Мылтықтың дүмімен қойып-қойып қалғанда аттай желіп кетесің. Не дерің бар ма, біріміз аман құтылмаппыз. Санап-санап кіргізгенде, бәріміз де түгел екенбіз, бір-екі жаралы бар екен, оған да шүкіршілік еттік, сұлап-сұлап жата кеттік. Сөйтсек, шу мынадан шығыпты. Ең соңында үш жігіт қалыпты, солар мен бұрын шығамын мен бұрын шығамын деп таласып, соңында боқтасып, төбелесіп қалыпты. Керілді естіген күзетші есікті ашып қарап, атой салыпты ғой. Әлгі жігіттерді тауып алып, екі-үш әлді азаматтар оларды төмпештеп алды, – деген кезде Рамазан құда сөзге араласып: – Осы айтқаныңның бәрі шын, қолмен қойғандай. Ал жаңағы үшеуін төмпештеп алғанның бірі мен едім. Сіздер сияқты түрмеден шыққан емес, жаңадан түскен кезім. Әлім бойымда еді, – деді. Азапты ертеңіне көрдік қой, құда. Есіңізде ме, бір кесе қайнақ судан да айырылдық. Жүре алмағандарды сабап-сабап тастап кетеді. Олар сол күйі боранда қатып қалады. Жүруге шамасы жоқ. Жолда теңкиіп-теңкиіп жатқан өліктің талайын көрдік-ау.
Алпыс шақырым жердегі Мақаншыға жеткенде есімізді бір-ақ жидық. Анау бақшаның түбіндегі тері-терсек жиятын қоймаға қамады. Іші толған өгіздің терісі екен. Пышақты жанып-жанып жіберіп, өгіздің шат майына, шелін сылып алып, қойманың үстіндегі шілікті сындырып, от жағып, әлгіні қақтап жедік. Әй, сол құйқаның дәмі әлі аузымда, солай ма, құда, – деді Рамазан сарсүйек әкеме қарап. Әкем сәл үнсіз отырды да: – Әй, сарсүйек, мен сол өгіздің терісінен дәм тата алмадым. Егер де айдауылдан қашып құтылмасам, өлетінімді білдім. Әлім бітіп, титықтап қалып едім. Қалайда қашуға тырыстым – деп әңгімесін сабақтады. Түтін бұрқырап, қойманың іші көрінбей кеткен соң есікті ашты ғой. Сыртқа түтін лап етіп шыққанда, мен де есіктің қайырмасына қалай жасырына қалғанымды білмедім. Күзетші түтіннен кашып, әрі таман барып тұрды. Сол кезде ақ шәлі тартқан бір әйел жанап өте берді де, жапсарда тығылып тұрған мені байқап қалды. Қолында ақ бидоны бар. Шырайлы адам екен. Әлгі күзетшінің қасына барып әзілдесіп тұрды да оны өзіне қаратып, әрі қарай баспақтай берді.
Сол кезде мен жалт беріп, әлгі қойманың артына қарай зытып бердім. Сөйтіп, бірден базарға тарттым. Кісі көп, ішіне сіңіп кетесің. Екінші, таныс кездесіп қалса, өзегімді жалғармын деген ой келді. Аш-арық өліп жатқан адамды шанамен сыртқа әкетіп жатыр. Соның біреуі боп мен де кетемін-ау деген ой еміс-еміс келеді. Базарды үш айналып шықтым. Әлгі ақ шәлі тартқан әйел сонда келіп, айран сатып тұр екен. Жанына жақындап барып бұрылып кетем. Үшінші рет жанай бергенімде жанына шақырды да: « Жаңағы сенсің бе? » деді. Өзгеге білдірткісі келмеді ғой деймін: « Ей, осы сенің ақшаң жоқ қой. Бірақ та, осыны түгел ішіп кете алсаң, ақысын алмаймын. Іше алмасаң – киіміңді шешіп бересің » деді. Ақ бидонды бас салдым. Айранды төгіп-шашып құныға сіміре бастадым. Бір кезде көз алдым қып-қызыл боп қанға тұнды да, теңселе бердім. Сақалым қан сияқты көрінді... Есімді жисам, бір жылы үйде жатырмын. Сөйтсем, аш адам әлсіз келеді емес пе, зорыққаннан мұрынымнан қан заулай жөнеліпті. Біраздан кейін әлгі ақ шәлі тартқан әйел кірді.
Біраз үнсіз отырды да: – Ей, сорлы-ау, байқап-байқап ішпейсің бе, мен сенің киіміңді қайтемін. Біреу-міреу күдіктеніп, сені тағы ұстап әкетпесін деп алдартқаным емес пе. Біз де түсінеміз. Менің де аға-бауырым босқын боп жүр. Арғы бетке кеткені бар, айдалып кеткені бар, солардың біреуін кезіктіріп қаламын ба деп базарға барып тұрамын. Табыс үшін емес. Осында бір белсендіге сен сияқты жүдеп жүріп тап болдым да, тұрақтап қалдым. Оларға тамақ табылады ғой. Ол өзі қазір Аякөзге жиналысқа кетті. Осында екі-үш күн демал. Жаңа сен есіңнен танғанда туысым еді деп үйге әкелгіздім, – деді. Е, құда, сол бір мұңлық әйелді маған мына балалардың көз жасы үшін кезіктірді-ау. Несін жасырайын, басымнан кешкенімді әлгі әйелге түгел айттым. Жылап отырып тыңдады. Бір апта жатқызды үйінде. Киімімді жамап, әлгі белсендінің ескі киімін берді. Кәдімгідей әлденіп қалдым. Бір күн көшеге шығып келді де: « Бүгін кеңсесіне хабар беріпті. Күйеуім ертең келмекші екен. Ол белсенді сені ұстап беріп жүрер. Бүгін түнде жолыңды тап » деді. Содан екі бөлке нан, талқан, бидай берді.
Содан кейін арғы бетке өттім. Онда да шеке қызып тұрған жоқ екен. Мына Қарауылда тұратын Зекен мен Жаңылханның әкесі екеуміз тағдырлас-тамырлас болдық. Біреуімізге бір қап бидай, біреуімізге бір сиыр бітті. Екеуміз былай деп келістік: ол сиырын, мен бидайды бір қысқа азық етсек, жазда ол да, мен де аш қаламын. Одан да сиырды сойып, бидайды жазда егейік деп келістік. Жаз шығып, әйтеуір, өлмес күнді көрдік. Көлік жалдап жүріп, егін ектік. Сөйтіп, көшке ілесіп кеттік. Ой, Алла, сол ашаршылықтан аман қаламын деп кім ойлаған. Бір әйелдің қамқорлығының арқасында бір бұтақ аман қалды, – деді күрсініп. Сарсүйек сәл үнсіз отырды. Әлгі әйелдің қайырымдылығын ойлаған мен де бұрышта отырып жылап алдым. Сол кезде әкем: – Е, құда, әлгі айдалудан өзің қалай құтылдың? Сол күні еру болдық. Әскер де ауысты. Әлгі қоқаңдаған қулардан құтылдық. Оның үстіне, әскерлердің біразы жаяу әскер еді. Бізбен бірге олар да біраздан кейін титықтап қалды.
Өзіңіз білесіз ғой, біреу қашамын деп ыңғайланса-ақ болды, әлгі тұтқындар үздік-создық жүріп, алдыңғысы ұзап кетеді де, соңғысы баяу жүреді. Сол кезде қардың шетіне қарай аунай кетесің. Қарға көмілген соң-ақ әлгі тұтқындардың біреуі белгі береді. Сол кезде соңғылары жүгіре жөнеледі. Әскерлер де қоса жүгіреді. Сол әдіспен мен Науалыдан асқан соң қашып құтылдым. Содан шекарадан бір-ақ өттім. Өткен кезде, сарсүйек, сіздің ағаңыз – менің келінімнің әкесі – бір мылтығымды, бір биемді, ер тоқымымды бәсіреге алды. Құдайым сол кезде осы құдалықтың ретін келтіріп тұр екен ғой. Тағдыр сонымен тауқыметінен айырды ма? Менің ойымша, бұл әңгіме менің әкемнің көп көрген тауқыметінің бірі ғана еді. Қалғаны дербес әңгіме, мүмкін, менің « Жер-бесік » атты шығармамды оқығандар одан аздап мағлұмат алар деп ойлаймын. Бұл арада ашаршылыққа қатысты әңгімесін ғана тілге тиек еттім. Қатты таң қалдыратыны – адамның өмірге деген құштарлығы. Екінші жаңағы ақ шәлі тартқан әйел сияқты өзі де тағдыр тауқыметіне түсе жүріп, адамгершілік сезімді сақтай білуі.
Әкем бұл әңгімені: – Е, Рамазан құда, мен бір тағдырдың қаңбағы болдым ғой, сол бетімше арғы бетте екі-ақ жыл тұрып, тағы да бері өттім. Ол кезде Талдықорғанның Сарқант, Ақсу өңірінде ұзатылған әпкем бар еді, соны сағаладым. Одан екі жыл өткенде, отыз жетінің ойраны басталып келе жатты, – деді де сол күнгі әңгімесін аяқтады. Бұл әңгімені не деп қорытуға болады? Бәрі де тағдыр шығар. Халықтың басына түскен нәуметтің бір куәсі болған әкемнің әңгімесін ұрпаққа жетсінші деп емес, сондай мүсәпір күйге түскен ел-жұрттың азабын жеткізу үшін жаздым. Ашаршылықтың аузына иманы түспей, көзі жабылмай қалған үлкенді-кішілі құрбандарының топырағы торқа болсын! Әр нәрседен мағлұматы бар адамдар сол жер аттарына сәйкес өзіндік ой қорытуына болады. Бұл да болса халық санасының өскелеңдігін, ерекшелігін көрсетеді.
Егер де осы күнгі Қостанай облысы Аманкелді ауданының орталығынан шығыстан батысқа қарай Торғай өзенімен қабырғаласа ағатын Қабырға өзені арасындағы жолмен Жанкелді ауданының орталығы Торғай поселкесіне қарай жүрсеңіз, неше түрлі жер-су аттарын естисіз: Байғабыл, Кенжетай, Құмкөшу, Құмтөбе, Қараарық, Тоқанай, Байқадам, Дау, Мырқали, Қайралап, Қопашық, Байшағыр, Тентексай, Көктерек, Сарытүбек, Байсалтүбек, Жартоғай, Табылды, Қызылоба, Көкалат, Тай, Жайлаубай, Жанбай, Шуақбай, Шұбалаң, Ақмырза және тағы басқалар. Әрбірінің жеке-жеке тарихы бар, осынау жер-су атауларын халық еш уақытта өзгертпеген. Жоғарыда аталған жолдың тұсында, Торғай өзенінің бойында Жартоғай деген үлкен тоғайтүбек бар. Ерте кезде үлкен қара жол бойындағы өткел екен. Тоғай арасы әр түрлі аңдарға толы болады. Белуардан келетін көк майса шөбін шауып алса да қыс бойына бір отар қой тал-бұталардың арасына жайылып қыстан қоңын жұқартпай шыға берген. Баяғыда осы жерде өзен бойын мекендеген Аманжол деген кісі Жартоғайды өз атымен ататамын деп тал арасында салт атпен сойыл алып жасырынып тұрып келе жатқан адамдардың алдынан шығып: – Қай өткелден өттің?
Білетіндер « Аманжол өткелінен өттік » деп тыныш, таяқ жемей өте берген. Бірақ Аманжол жер атын өзгертемін деп қанша әуре болса да әуелгі Жартоғай атауы халықтың жадында жатталған қалпында қала берді. Осы жай кейде еске түскенде ойлайсың сталиндік өктемдік пен кешегі тоқырау жылдарында ел мен жер, қала атауларын ауыстыра салу еріккеннің ермегі сияқты болып кеткен жоқ па? Бірақ халықтың өзі қойған атауын ұмытпайтынын ескеру керек. Ежелден бұл өлкені Торы Қыпшақ ішіндегі Ыстыбай, Жетім, Дәулетбике, Мырзабек, Қойбақ, Сүнтай, Қарамойын, Ылақ елдері жайлаған. Көктемде екі өзен арнасынан шығып тасығанда қосылып кетеді де, жер жүзі жарқыраған дария-теңізге айналады. Өзендер арнасына түскен кезде сай-жырақана, ойпаттар суға толып, жаз бойы балық пен құс байлығы көз тұндырады. Су түскен жерлерге белуардан келетін әр түрлі малға жұғымды бидайық, көде, қарот, жусан, шырмауық және т. б. шөптер өседі. Жергілікті шаруалар мал қандай шөпті жесе еттің дәмі қандай болатынын біліп, соятын малдарды керек жеріне жаяды. Жазда мал сондай құнарлы өрістерге жайылып, майдан шайырлап жүре алмай қалатын болады.
Революциядан бұрынғы кезде патша өкіметі тұсындағы мал сатып алатын саудагерлер Торғай жеріндегі Аққұм, Тосын, Қошалақ және Тоқанай құмында жайылған малдарды жоғарғы бағамен алады екен. Тыңға Донбастан келген шахтер Хитров деген кісі Жартоғайда отар қой бағып отырғанда жағдайын көрдім. Малы сондай күйлі, шығыны жоқ екен. Әңгіме кезінде малыңа жем бересің бе дегенімде: – Шөп сондай құнарлы, бұрын-соңды көрмеген бірнеше шөптердің түрлері бар. Мұндай шөп тұрғанда еш жемнің керегі жоқ, – деді. Соншама көп төрт түлік малға шаруалар шамалары келгенше белорақпен шөп шауып алып, қолда тек сиыр, түйелерді ұстап, қой мен жылқы қыс бойына көбіне тебінмен шыққан. Кейін ауқатты шаруалар үлкен жұт жылдарында да қолдағы малын талдың, тобылғының бұталарын, қамыс дайындап беріп аман сақтап қалған. Олар мал емдеудің де әдістерін жақсы білген. Тобылғыдан, қойдың құмалағынан май ағызып алған, түрлі аңдардың майларын дайындаған, дәрі шөптерден ерітінділер жасап, шаруалар өз малдарын өздері емдеген. Бұл өлкенің шаруалары аталары Қыпшақ Сейітқұлдың үлгісімен ежелден егіншілікпен айналысқан. Көктем бола малдары барлар құмға жайлауға көшсе, жатақтар өзен бойларына егін егуге көшкен.
Күзде қыстақтарында кездесіп, малды астыққа айырбастап, үлкен сауда жүргізген. Жаздан сағынып көріскен ел қыс бойына бірін-бірі шақырысып, ойын-думан құрған. Үйлену тойлары да осы кезде өткізілген. Совет өкіметінің алғашқы жылдарында шаруалар қанаттарын кең жайып ұшуға дайындалған құстардай құлаштарын еркін сілтеп, тұрмыстарын жақсарта бастады. Бұрын малы жоқтардың қорасына мал бітіп, оны үлгіртіп үстеріне бүтін киім киіп, астарына ат мініп, үй салып, қоныстана бастады. Қазақтар « қой үстіне бозторғай жұмыртқалайтын заман жаңа келді » деген кезінде көзге түртсе көрінбейтіндей алай-түлей боран соққандағыдай ел жағдайы астаң-кестең болды да кетті. Алғашқы кезде 1928 жылдан бастап ірі байлар шаруашылықтары кәмпескеленді. Бұдан кейін кәмпеске орташа шаруаларға жетті. Шаруалар үрпиісіп не істерін білмей аң-таң болып, түрлі наразылықтар шыға бастады. Әр ауылдан наразылар атқа мініп, Батбаққара – қазіргі Қостанай облысының Аманкелді ауданының орталығына жинала бастады. Жиналғандар 1929 жылдың күзінде іштерінен басшыларын тағайындап, аудандық партия комитетінің секретарі мен ауатком председателінің шаштарын алдырып, мұсылман дініне « кіргізген », жергілікті билікті өз қолымызға алдық деп жария салып, өздерінше түрлі әрекеттер жүргізе бастаған.
Жергілікті коммунистер отряд құрып, көтерілісшілерге тойтарыс беріп жатқанда Қостанайдан жәрдемге әскер келіп, ірі қантөгіс болмай, көтеріліс тез арада басылған. Бұрын өмірінде автомашина көрмеген шаруалар қорқып ауылдарына тарап кеткен. Сөйтіп бұл оқиға ел арасында « Батбаққара көтерілісі » деп аталып кетті. Бұл оқиғаның болу себебі неде, қандай қателіктер жіберілді, терең зерттеп, оны көпшілікке еш түсіндіру болмады. Оның орнына іле-шала көтеріліске қатысқан да, қатыспаған да тізбектеліп ұсталып, айдалып, хабарсыз кетті. Күзде ауылымыздан 30 километрдей жердегі Қарабидайық деген жерден сауат ашу мектебі ашылып, соған баратын балаларды тіркеу жүргізілді. Оқуға әлі жасым толық келмесе де мен де жазылдым, оқығым келді де тұрды. Оқуға барсам өзіммен ауылдас басқа балалар бармапты... Кілең бөтен балалар. Оларға қашан үйренгенше, үйді сағынып, ауыл жаққа қараймын да жүремін. Оқуға Қызылобадан үш-төрт шақырым жердегі мектепке Қабырға өзенінің теп-тегіс көк мұзына сырғанап отырып лезде барамыз. Класымыз шөп төселген бір бөлме. Мектеп оқу құралдарын бермейді және оны сатып алатын жер тағы жоқ. Мұғалімнің тақтаға жазғанын көшіріп алып, соны жаттап келеміз. Жатқан үйде күндіз-түні толған адам.
Үй іші күндіз кішкентай терезеден алакөлеңке болса, түнде өлеусіреген майшамнан тағы қараңғы, тіпті, кітап оқуға болмайды. Бірер ай өткен соң бірнеше әріпті үйреніп, шамалап оқып-жаза бастадық. Арамыздағы бірлі-жарымды әліппені таласып-тармасып оқыған боламыз. Кейде мұғалім « бәленше, жауап бер » дегенде жанымдағы баланың кітабын алып оқыған болып, кешегі мұғалімнің айтқанын өзіне қайтадан бұлжытпай айтып беруге тырысам. Ақат деген мұғаліміміз сондай қатаң адам, егер де сабақ білмесең бәлағаттап, қолындағы ұзын сызғышымен тартып жіберетін. Қарабидайық ауылы шетінен қаңылтыр шатырлы қора салыпты. Оған байлардан алынған сиырларды қамапты. Шатыр қора біздерге қалалардағы бірнеше қабат зәулім үйлерден кем көрінбейді. Сабақтан кейін осы шатыр қораны таңсық етіп көруге барамыз. Қаңылтыр шатыр мен қабырға арасы жабылмаған... Шатыр мен қабырға арасындағы жіктен соққан желдің суығынан қорадағы сиырлар қалтырап тоңып әрең тұр. Ал бұл жерлердің отыз-қырық градус аяздарында мал жағдайы қандай десеңші? Осы шатыр қорадағы сиырлар қыста тегіс қырылды. Әрине, бұл шаруашылық білмегеннің нәтижесі. Үш айдай оқығаннан кейін кенеттен қатты ауырып жатқанымда Ерғали жездей келіп, мені киіз көрпеге орап, кішкентай ит шанаға таңып, салт атпен сүйретіп үйіме алып келді.
Түн ішінде үйдегі туыстарымның бәрі сыртқа шығып мені қарсы алды. Қуаныштарымызда шек жоқ. Үйге келген соң бетім бері қарап тәуір бола бастадым. Бұл кездерде елде қызылша, сүзек, қорасан және тағы басқа жұқпалы аурулар көп болатын. Әсіресе, қысқа қарай балалар өлімі жиілеп кетті. Үйреніп келген сабағымды өз бетімше әрі қарай созып жаттыға бердім. Туыстарыма да әріптерді, жазуларды үйреттім. Келесі 1930 жылы « Асыра сілтеу болмасын, аша тұяқ қалмасын » ұраны кең көлемде жайыла бастады. Шаруалар көктемде киіз үйге шығып қоныстанып, мал төлдеп болды-ау деген кезде, әр ауылдарға « ағаш белсенділер » шығып, қоғамдастырамыз деп малдарды сыпырып ала бастады. Бұл жолы көбіне орта шаруалардың, кейде ортадан төмендердің де малдары алынды. Алғашқы кезде қысқы қорлары бар және бірлі-жарымды малдарын алып қалған шаруалар күзге дейін күйзеліс көре қоймады. Шаруалар бұл жолы тек ауызша наразылық айтқандары болмаса « Бетбаққара көтерілісінен » кейін ауыздары күйіп қорқып қалғандықтан, енді жиналып ат арқасына мініп топтасып ереуілге шығу болмады. Ал енді халықтан жиналып алынған көп мал дайындалған қора-қопсы болмағандықтан, күзгі суық түсе қырыла бастады. Көктемге шыққандары көтерем болып, жаз ортасына дейін олар өлді.
Оның сыртында шаруалардың жаппай малдары қоғамдастырыла бастағанда қаншама көп мал сойылып, ол еттер құрттап, шіріп кетті. Енді бір жаңалық – көктем шыға бұрын мал бағып, соның жағдайына қарай көшіп-қонып жүрген қазақтарды, бір жерге шоғырландырып отырықшылдыққа айналдырамыз деген жағдай басталды. Бұл үшін әр ауылда құрылыс бригадалары құрылып, олар саман құйып, ағаш дайындауға кірісті. Үлкен қажырлы еңбектің арқасында бір жылдың ішінде бірнеше жаңа поселкелер салынды. Мысалы, №4 Албарбөгет ауылсоветінде Қызылоба және Қарабидайық, ал №5 Тәуеш ауылсоветінде жолдан бір бүйір Табылды поселкелері пайда болды. Ішкі жақтағы орыс поселкелерінің жобасы бойынша айдалада салынған поселкелерде қазақ шаруаларының тұруға жағдайы келмеді. Қысқа дайындалған отын, шөп, тиісті қора-қопсылары болмағандықтан жаңа үйлерде қазақ шаруаларының бірден тұрулары қиын болды. Сондықтан, шаруалар қыс ортасында жаңа үйлерді тастап, бұрынғы ата-бабаларынан бері қарай тұрып келе жатқан әр өзен түбектеріндегі шаруаға жайлы атамекендегі үйлерін жөндеп, соған көше бастады. Бірте-бірте асығыс салынған поселкелер иесіз қалды. Мысалы, Табылды және Қызылобадағы үйлердің қабырғалары, орындары осы күнге дейін сақталған. Осы күнгі қайта құру саясаты жағдайында кейбір ойлар еске оралады.
Егер де сол кезде лениндік кооперациялау саясатына сәйкес шаруалардың барлық малдарын бірден сыпырып алмай өздерінде қалдырып, мемлекет жерін пайдаланғаны үшін жыл сайын салық төлеп, атамекендерінде отыра беріңдер десе, бұл саясат шаруаларға да, мемлекетке де қандай пайдалы болар еді? Қазақстанды қан қақсатып кеткен қайғылы жағдайлар болмас еді-ау деп ойлайсың. Мал дегенде біздің үйде кесір, шабан және тебеген күрең байтал қалды. Атамекенде тұруға жағдай келмейтін болған соң Қопашық деген жердегі нағашыма бардық. Нағашыларым Есет және Есімсейт деген он саусағынан өнері төгілген шебер болушы еді, етік тігеді, егін егудің мұрабы, мергендігі сондай, ұшып бара жатқан құсқа, жүгірген аңға ұсынған мылтығы тимей кетпейтін. Маған бір жақсы болғаны ауылдан бес-алты километр жерде Қайралаптың Оспаны аулында мектеп ашылып, содан оқыдым. Бірде осы күнге дейін есімнен кетпейтін оқиға болды. Сабақтан далаға үзіліске шығып келген балалар анау-мынау үйлердің жанында жүрген мал көрдік деп айта бастады. Мұғалім қолына қағаз, қалам алып, тізіп жаза бастады. Мұның аяғы бір жағдайсыздыққа соғатынын тез сездім де, жанымдағы ауылдас балаларға « біздің ауылда мал жоқ » деңдер деп үйретіп қойдым.
Мұғалім қағаз, қаламын алып бізге келгенде ауыл балалары менің айтқанымды айтып шу ете қалды. Ертеңіне « ағаш белсенділер » тізбе бойынша үйлерді жағалап, жұрттың күнкөріске жасырып отырған малдарын жинап әкетіпті. Қопашықта қыстап шығу біздің үйге оңайға түскен жоқ. Әкем, Әбәйділда, Ағытай деген ағайларым түрмеге түсіп, аяғы қайырлы болып, көктемде босатылды. Шаруалардың көпшілігі қыстан сондай қиналып шықты. Есет нағашым маялап үйілген шөптің ішін үңгірлеп өзінің атын, сиырын, біздің күрең байталды ешкімге білдірмей қыстан алып шықты. Тұрмысымыз нашарлай бастаған соң жазда әкем екеуміз шөлге егілген тарыдан масақтап жинап, атамекенімізге жақын сайдағы тобылғы түбіне ұраға көмген бір қап тарыны әжеме айттым. Келесі күні әжем екеуміз күрең байталға мінгесіп, сол жақта өзен бойында қыстаған Молдаш деген туысқа аттандық. Келіп жағдайды айтқан соң Молдекең, қайрымды адам болушы еді, екеуіміз байталға мінгесіп Торғай өзенінің келесі бетінен көңнің тұсына барсақ, қар езіліп еріп жатыр, өзенде қызыл су жүріп мұздың жиегі сөгіліп барады екен. Молдекең екеуміз мұздың үстімен, өзеннің екінші бетіне шықтық. Шанамен барып « осы болу керек » деп бір төмпешікті көрсеттім. Дәл сол тары ұрасы болып шықты.
Тарыны қапқа салып алып, келген ізімізбен кері қайттық. Бір қап тары тұрмысымызды едәуір көтеріп тастады. Сол кездегі әдет бойынша жер кебе шаруалар жағдайларына қарай киіз үй тігіп қырға шығатын. Біз де нағашым үйімен бірге Тоқанай өзенінің жағасына көштік. Себебі, осы өзен жағасында жыл сайын мұраптар егін егетін. Егіншілер көктемде тасқын су бұзып кеткен бөгетті жөндеп, егін салу қамына кірісті. Бірақ та қаппен арқалап салған топырақты тасыған су бұзып кете берді. Бұл жағдай егіншілердің жағдайын қиындата түсті. Халық айтқан « Үмітсіз – шайтан ісі » дегендей үміттеніп, жұртпен бірге үш-төрт сотық жер жыртып, тары ектік. Ағаділ және Әбілхайыр ағайларым Жартоғайдың жіңішкелеу жерінен ау салып, балық аулауға кірісті. Сол жерде талдан күрке жасап алып үшеуміз күндіз-түні ауға түскен балықты қақтап, тұздап кептіреміз. Бір күні жанымызға еңгезердей туыс кісі келді. Атын ұмыттым. Ашыққаны бетінен білінеді. Беті, әсіресе көз алды ісіп кетіпті, адаммен сөйлеспейді, көңілсіз. Таңертең тұрсақ, өліп қалыпты. Ағайлар сол жерге әдет-рәсімін жасап, қолдан келгенше жерледі. Бірте-бірте балық та азая бастады, тіпті кей күндері бірлі-жарымы ғана түседі.
Себебі, өзен бойында ашыға бастағандардың барлығы да балықпен күн көреді, сосын Торғай өзенінің суы да тартыла бастады. Жиналған балықтарды алып, ағайлар жиырма шақырымдай Тоқанайдағы әжемдерге барып кел деді. Кепкен балықтарды көйлегімнің ішіне салып алып, белімді жіппен байлап, жалаңаяқ жолмен жүгіре басып келе жатқанымда туысымыз Жұмабайдың қонысынан біреу шығып жүгіре басып жолымды кесіп емпелеңдеп келе жатыр. Мен де жүгіре басып жеткізбей кетуге тырысып келем. Бірақ та менің адымымнан оның адымы үлкен ғой, жолымды бөгеп келіп тұрды. Басында бұрынғы кезде соғыста жауынгер киетін сияқты көзіне түсетін темір қалпақ, бетін көрсетпейді, қолында темірден жасалған найза, үстіндегі киімі ықшамды, ертедегі жауынгердікіндей. Жөнімді сұрап білген соң, қолындағы найзасымен томпиған белімді түртіп: « Мынауың не? » деді. Менен ешнәрсе түспейтінін білген соң қайтадан қыстаққа қарай жүре берді. Кейін ержетіп, ел аралап жүргенде сондай адамды кездестірдім. Себебі бет белгісі көз алдымда ылғи тұрушы еді, қорыққанымнан ғой деймін. Сол жағдайды өзінен сұрауға ұялдым, кейін қайтыс болғанын естідім. Қорыққаным сондай, ұрыдан құтылған соң тек жүгірдім де отырдым. Оның үстіне Қопашықтағы қыстаудың жанынан өту керек.
Кейде жұрт анда-мында жын-шайтан көрдік деп жүретін. Енді сол есіме түсіп, одан әрі қорқып жүгіріп келем. Осылай келе жатсам, бір төбенің басында жол бойында өзіммен бірге оқыған Сыздықтың баласы Жаппас сарышұнақ пісіріп жеп отыр. Маған жейсің бе деп бір кесегін ұсынып жатыр. Тұла бойым түшіркеніп дірілдеп кетті, жоқ жемеймін деп жүгіре басып жүре бердім. Үйге келсем, әжем, інім Әбілқасым екеуі отыр екен. Ауылға бір қайыршы шал келіп бал ашып, жұртты алдап, тамақ, заттарын алып кетіпті. Әжемді алдап, бойжеткен Ағайша қызына екінші келгенде сақина-жүзік әкелем деп тарысын алып кетіпті ( Кейін ол шалдың аштан өлгенін естідік ). Тамақтары азайып қалыпты. Далада ауыл балаларымен ақсүйек ойнап жүргенде бір жерде көміліп жатқан қаптың шетін көрдім. Ешкімге білдірместен қайтадан көміп тастап, балаларды басқа жаққа алып кеттім. Түнде ел жата әжем екеуміз келіп сол жерді тауып алып қазып едік, бір қап тары шықты. Сондай қуанып, үйге алып келдік. Көпке дейін азық болды. Бір күні көрші ауылда тұратын Зиба апай қысылып жатыр деген хабар келді. Барсақ апай есін білмейді, халі нашар.
Үйінде жиендері Шәпек пен қарындасы Жібек не істерлерін білмей отыр екен. Әжеме көмектесіп екі-үш күн күзеттік, содан кейін қайтыс болды. Сол тұстағы төбенің басына апарып жерледік. Ауылдан қойысуға ешкім қатыспады, жұрт бет-бетімен кеткен. Жиендерді туыстары келіп алып кетті. Зиба апайдың аппақ алты қанат киіз үйі іші толған жасауымен иесіз қала берді. Кейін білсем, Шәпекті туыстары қарындасымен балалар үйіне беріпті. Қарындасы сонда қайтыс болған. Шәпек балалар үйінен шығып жұмыс істеп жүргенде әскерге алынып, Ұлы Отан соғысына қатынасып, бірнеше рет жараланып, орден, медальдармен наградталып, елге аман келген соң үйленіп, үбірлі-шүбірлі болып кетті. Қазір пенсияда. Үйімізге келіп, енді не істейміз деп отырғанда бір күні Ағаділ ағайдың әйелі Қатыраш жеңгей келді. Ағаділ, Әбілхайыр ағайлар балық түспеген соң Қызылобадағы серіктік орталығына барып шөп шабуға кіріскелі жатыр. Біздерге көшіп келсін депті. Өте керек деген нәрселерімізді буып-түйіп көтергенше арқалап алдық та, бір топ адам болып жолға шықтық. Есет нағашымыз сол жерде, туыстарымен бірнеше үй қала берді.
Кейін естісек, Есет нағашым аудан орталығы Батбаққараға барып, аяқ-киім тігіп, қаржы жинап алып, салт атпен Қостанай жаққа кетіп бара жатқанында жолда бандалар ұйықтап жатқан жерінде азаптап өлтіріп, нәрселерін алған. Бала-шағалармен алты-жеті адам болсақ та, қорқа-қорқа жүрдік, жолда айналамызға қарай береміз ұрылар кездесіп қала ма деп. Алдында Жартоғайды бір топ ұрылар мекендеген екен, өткелден өткендерді тонап, өлтіріп кетіпті деп те естігенбіз. Бір кезде елегізіп, қорқа-қорқа Жартоғайға да жеттік, аман-есен ешкімді кездестірмей өттік. Өзеннің биік жар қабағына шығып дем алдық. Айналаға қарап қарауылдап тұрамыз. Туған жер сондай ыстық көрінеді, тастап кетуге қимаймыз. Осы туған атамекенімді он бес жылдан кейін Ұлы Отан соғысынан жараланып келгенде көрдім. Бұрынғы қара жол шөптесін. Жоғарғы елдер бірнеше жерден бөгегендіктен, өзенде су азайған, тек терең айдындар ғана сақталған. Жағасында біраз отырып өткенді еске түсірдік. Кейін әркімдерден сұрастыра келсем, ол кезде елдің жағдайы өте ауыр болыпты. Жұрт туыстарын, бала-шағаларын тастап, бет-бетімен бытырапты. Өзен жағалап балық аулап, тышқаншылап кетіпті.
Нәркен деген шешеміз сабаудай-сабаудай төрт ұлымен балық аулап күндерін көре алмай, ашығып, үш айлық немересін құндағымен айдалаға тастап кетіпті. Кетіп бара жатқанда баланың жылаған дауысы біраз жерге дейін естіліп тұрған. Шешеміз кейін бір жағдайсыз жай болса: – Бізді құдай қалай жақтасын, сол нәрестенің қарғысы бізді оңдырмайды ғой, – дегенін талай естідім. Жұмантайдың Молдашы деген туыстың айтуынша, Жартоғайды қаруланған бір топ ұрылардың жайлағаны рас екен. Молдаш сол жылы жазда семьясымен атамекені Сарытүбекте балық аулап отырғанында ұрылар келіп: « Сен бізге қосыл » дейді. Молдаш « қосылмаймын, ешкімнің обалына қалғым келмейді » дейді. Бөлек шығарып алып: « Бүгін бізге ересің, ермесең өлесің » депті. Қорыққанынан еріп былай шыққан соң « Жартоғайдың шығыстағы түбегінде тал арасында бір семья мекендеуде. Өздері үш адам – еркегі, әйелі және қызы. Бұрын түйесі бар еді, үшеуі соны жетектеп жайып жүруші еді. Енді түйесі көрінбейді, сірә сойып алған болу керек, етін кептіріп алып, түнде жастанып жатады. Түнде барамыз да үшеуін өлтіріп, тамақтарын аламыз » деген. Молдаш қорыққанынан көне берген.
Таң қараңғысы кезінде барса, үш адам үш жерде бүрісіп ұйықтап жатқан. Молдашқа шетте жатқанды үстінен басып бауыздайсың деп тапсырған. Шап беріп үш ұры үшеуін үстінен басады. Молдашқа тигені қызы екен. Үстіндегі Молдашты таныған қыз: « Жиен-ау, мұның не? » депті ( әкесінің нағашылары екен ). Молдаш қызға: « Тез қаш! » депті. Жанұшырған үш адам үстеріндегі ұрыларды атып жіберіп, айдын суға сүңгіп кеткен. Молдаш ұрылардан құтылып семьясына келсе, ұрыдан құтылғандар осында отырады. Ертеңіне тұрысымен аман тұрғанда көпшілік арасына барайық деп, Қызылобаға құрылысқа келіпті. Ұрылар өзен жағасында Ахмет деген балықшының сиырын ұрлапты. Жалғыз қара сиырды күндіз арқандап жайып, түнде бас жібінен ұстап кезекпен күзеткен. Таң қараңғысы кезінде ұрылар келсе, сиырды балықшының әйелі бас жібінен ұстап, ұйқылы-ояу қалғып отырған. Бас жіпті кесіп жіберіп, бір ұры сиырды жетелеп кете берген, екінші ұры бас жіпті ұстап анда-санда сиыр болып бас жіпті тартып-тартып қойған. Ол кезде кемпір: « Ой, қарасаң келгір, масалап тұрсың ба » деп, бас жіпті сілкіп қойып отыра берген.
Сиырды әкеткен ұры ұзады-ау дегенде екінші ұры бас жіпті тастап қаша жөнелгенде кемпір « сиырды әкеттілеп » айқайға басады. Үй ішіндегілер айнала жүгіргенмен қараңғыда ұрылар ұстата қойсын ба? Әжібай деген кісі күзде алыстағы туыстарына барып келе жатып, үсті жаңбырда су болып жаураған соң Жартоғайдың қырындағы үлкен қорымдағы шеткі шошақ тамның ішіне жаңбыр басылғанша паналайын деп келсе, ішінде бір нәрсе пысқырып қорсылдайтындай болады. Қашып кетсем бәрібір құтыла алмаймын, енді не істеймін деп дағдарып тұрғанда тамның түбінен « Әй, сен Әжібайсың ба? » деген дауыс шығады. Байқаса, өзіне таныс ұрының бірі екен. Бір сиырды ұрлап, осында сойып терісіне орап қойып отырған. Сонымен таң атқанша отырып, ұрыны атқа мінгестіріп, етімен керек жеріне апарып тастаған. Үйде балықшы жоқ, тек әйелі болыпты. Бұлақтың суық суы бар ма дегенде, әйел қазір алып келейін деп шелегін алып шығып кетеді. Қазандағы бір шелектей балық майын көріп Бектеміс бақырашпен іліп алып іше бастайды.
Бір бақыраштай балық майы қалғанда әйел келіп: « Бейшара-ау, бұл балық майы ғой, өлдің ғой » дегенде: « Е, солай ма еді » деп соңғы бақыраш майды да ішіп үлгеріпті. Тағы да бір бақыраш су ішіп жүріп кетеді. Ыстықта жүре алмай, өзенге суға түсіп, кешке дейін отырғанда денесінен жылтылдап май шығып жатқан. Бәкең бәсеке кезінде ғана бір қойдың етін өзі жеп қойған. Осыны көрген бір аудан басшысы ауылнайға хат жазып: « Бектеміс аштық жылында өлген жоқ па? » деп сұрайтын көрінеді. Сол Бекең сексеннен аса қайтыс болды. Жолда қарайған бұталардың бәрі де сағыммен қозғалып келе жатқан адам сияқты болып көрінеді. Сөйтіп еш пәлеге ұшырамай Қызылобаға да жеттік. Ағаділ ағай Кейкі деген туыспен көрші қоныпты. Кейкі сол жердегі май-қаймақ қабылдайтын пункттің бастығы екен. Әрине, бұл жағдай біздерге күн көріске жақсы болды. Май бұлғауға көмектесіп, май-қаймақтан ауыз тиіп қоямыз. Біраз демалып, өзімізге өзіміз келгеннен кейін Торғай жағасында балық аулап отырған Сақыпжамал, Күләйша апайларға баруға дайындалдық. Қатыраш жеңгей екеуміз алты айлық інімді алып он километрдей жердегі Талды өткелде отырған Күләйшаға келдік.
Жиырма шақты үй қолдарындағы ау, тор, қармақпен күндіз-түні балық аулайды екен. Балықтан оны аулаушы адамдар көп сияқты. Бір-екі балық ауға түссе, сондай қуанады. Екі-үш күн болған соң өздерінің ауыздарынан жырып бергендей, тамақтарын алып, алты-жеті километр қашықтықта тұратын Сақыпжамал апайға баруға жолға шықтық. Ойымызда еш нәрсе жоқ, жайбарақат жол ортасы шамасына келгенде, серігіміз айқайлап келіп менің арқамдағы қапты жұлып алып қаша жөнелді. Қатыраш жеңгем қолындағы баланы маған бере сала ұрыны қуа жөнелді. Біраз жер қуып барған соң ұры тоқтап пышағын көрсетіп, келсең өлтірем деп тұрыпты. Жеңгем қорыққанынан қайтып келді. Нәрсемізден айырылып, Сақыпжамал апайдың үйіне бардық. Сақыпжамал апайдың жолдасы Сұлтанғали жездейді « Батбаққара көтерілісі » оқиғасынан кейін ұстап әкеткен. Тұрмысы бұрынғыдай емес жүдеу екен. Үлкен ақ киіз үйдің орнына күрке тігіпті. Екі кішкентай қызымен егіншілікке одақтасыпты. Азғантай күн көріс тамақтарын ұрылардан қорқып қостың төбесіне, киіздің арасына жасырады екен. Келгенімізге қуанып қалғанмен ертең не боламыз деген ауыр тұрмыстың белгісі көздерінен көрініп тұр. Бір-екі күн болған соң кетуге дайындалдық. Апай мен жеңгей: « Енді қашан көрісеміз, жағдайымыз не болады » деп жылап айырылысты.
Артынан Сақыпжамал апайдың екі баласымен аштықтан қайтыс болғанын естідік. Сол кезде жеті жаста болсам да сондай ауыр, қайғылы жағдайда дүние салған Сақыпжамал мен Зиба апайлар еш көз алдымнан кетпейді. Қандай көркем, адамгершілігі мол, ақылды адамдар еді. Біздер де көпшілікке қосылдық. Осылай айқай-шу ішінде жүргенде Торғай дуанында тұратын Ерғали деген жездей: – Сейітқасымды дуанға жіберсін, осында оқысын, елде аштан өліп қалар, – деп сәлем айтып жіберіпті. Мен де дуанды көруден бас тартпадым. Көшіп бара жатқан Жәнділда дегеннің көшіне ілесіп, Торғайға бардым. Ерғали жездей үйінде үлкен науқан кезінде айдалып кеткен Күнеділ ағайдың шешесі мен қарындасы Шайқыман апай тұрады екен. Ерғалидің жұбайы Шарапқан апай мен шешесі Бопан қыста қайтыс болыпты. Менің келгенімді барлығы да мақұлдап, жылы шыраймен қарсы алды. Мұндағы бір жақсы жағдай, суы белуардан келетін Торғай өзенінде балық деген сондай көп екен. Көп адам әр жерден қаншама сүзекі салса да, балыққа толып шығады. Ашыққан жұртшылыққа бұл ойламаған жерден нәсіп қой деп ойлаймын. Бірақ ашыққан адамдар жан-жақтан Торғай дуанына лек-легімен жиналуда екен. Әр жерде ісіп-кеуіп жүре алмай отырған, өліп жатқан адамдар жиі кездеседі.
Осылардың арасында біздің ауылда тұратын Әбдік деген кісіні кездестірдім. Бойы сырықтай, екі иығына екі адам мінгендей денелі адам болатын. Күрескенде Әбдікке қарсы шығатын адамдар сирек кездесетін. Міне, сол Әбдіктің жолда денесі күп боп ісіп кетіп, жүре алмай отырғанын көрдім. Мені танымады. Анадай жерде біраз қарап тұрдым да жүре бердім, қолымнан келер жәрдем жоқ. Жан-жақтағы ауылдардан келген ашыққандар Торғай поселкесіне толып кетті. Түрлі жан түршігелік оқиғалар да естіліп жатты. Осы кезде Қостанайдан жүк тасыған көптеген машиналар келіп, қайтарында ашыққандарды тиеп кетіп жатты, Оларды Қостанайдың Челябі облысымен шектесетін Федоровка, Қарабалық аудандарына тиісті жәрдем беріп орналастырған. Көпшілігі Челябі облысының көршілес аудандарында, ондағы өндіріс орындарына жұмысқа тұрған. Ал кейбіреулері Башқұртстан, Татарстан асып кеткен. Торғайлықтар өздерінің ата кәсібі мал бағумен барған жерлерінде де айналыса берген. Жазда жеңіл-желпі көшіп барған, күзге қарай күн суыта бастаған соң бұрынғы үйренген киіз үй жоқ, енді не істедік деп жүргенде жастар бір жерде үлкен шатыр тігіп жатқан сығандардың таборын көреді. Соны ұрламақшы болып сыртынан торып аңдып жүреді.
Бір түні алты-жеті салт атты жігіт жұрт шырт ұйқыда жатқанда білдірмей келіп шатыр қазықтарына арқандарды байлайды да барлығы бір кезде « ал шап » деп шаба жөнелгенде шатырды сүйретіп кетіп отырады. Сығандар улап-шулап не болғанын білмей айқайлап қала береді. Поселкелерде жоғалған малдарды қазақтардан көріп жала көбейе бастайды. Увель ауданының милиция бастығы Носумко бес-алты адамды жауып қояды. Ол мынау: « Маған қысқа соғымға мал керек. Осында совхоздың шошқа фермасында үлкен қабан бар, соны маған әкеп беріңдер. Оның әдісін сендер білмейсіңдер, оны да айтып берейін. Іңір кезінде күзетші үйіне тамаққа кетеді. Сол кезде сендер барсаңдар қабан сендерге қарай жүгіреді, сол кезде аузына бір шелек ұнды тоса беріңдер. Шошқа ұнды қауып қалғанда іші ұнға толып кетеді де шыңғыра алмайды, сонда тек жетелеп жүре беріңдер » дейді. Төрт-бес жігіт Носумконың айтқан әдісі бойынша қабанды әкеп беріп, жолдастарын түрмеден шығарып алады. Бұрын мұндайды кәсіп етпегендер тағдыр тауқыметінің арқасында әртүрлі кәсіптермен шұғылдануға мәжбүр болады. Осылай жүріп апай Мағау деген жігітпен танысып соған қосылды. Мағау аудан басшыларына арналған жабық дүкенде сатушы болып істейді екен. Енді мен Шайқыман апайдың қолына көштім. Тұрмыс-жағдайым жаман болған жоқ.
Тамақ тоқ болды, киім де алып берді. Үй шаруашылығында берілген тапсырманың бәрін дер кезінде бұлжытпай орындап отырамын. Бұл ұқыптылығым барлығына да, үй ішіндегілерге ұнады. Осы кезде елден жақсылық хабар келді; нақақтан ұсталған әкем, Әбәйділда, Ағытай, Күнеділ және басқа ауыл адамдары ақталып, Қостанай түрмесінен босап келіпті. Күзге жақындағанда әкем, шешем, апа, жеңгейлерім, іні-қарындастарым – оннан астам адам артынып-тартынып дуанға келді. Елде аштықтан тұруға болмайтын болған соң, Ақтөбе облысына көшіп барады екен. Мені ертіп әкеткілері келіп еді, Мағау жездей, Шайқыман апай, оның шешесі мені « осында қалсын, оқыр, көмектесер, осында жағдайы жайсыз болмас, өз жағдайларың қандай болуы белгісіз ғой » деген соң мені тастап кетті. Кейін олардың тұрмысы барған бөтен жерде жағдайсыз болыпты. Күн көрістері өте ауыр болған соң інілерім Әбілқасым, қарындасым Динара және үш жиен баланы Ырғыздағы балалар үйіне беріпті. Кейін барғанда балалар жоқ, басшылары « өлді » депті. Сөйтіп бір топ төрт-бес жастағы сәбилер жоқ жерде өліп кетті. Олардың жадыраған жүздері мен мөлдіреген көздері әлі күнге дейін есімнен кетпейді, көз алдымда тұрады.
Торғайдағы менің жағдайым жайсыз болған жоқ. Қыста Мағау жездейді аудандық тұтынушылар қоғамының бастығы етіп тағайындады. Бір күні дүкеннен адам сирек жүретін үй арасындағы жолмен бір қойдың қатқан жарты етін әкеле жатқанымда жолда ерте кезде болыс болған, қозының етін сүтке пісіртіп жейді дейтін еңгезердей денелі Шірен деген кісі кездесіп, қолындағы етіңді бер деп осыншама жалынып сұрады. Жолда етті біреу тартып әкетті деп бере салсам, үйге барған соң сенімім кетіп реніш болатынын тағы ойладым. Осылай қаңтарылып ойлап өз жағдайыма жайлы болу үшін етімді бермей жүгіріп үйге келдім. Зарыға күткен көктем де жадырап келіп қалды. Күндіз қар көк-соқта болып ериді де кешкі салқын түсе көк мұз болып қатады. Жүруге де қиын. Байқап жүрмесең шалқаңнан тайып құлап, бір жеріңді жарақаттап алуға да болады. Балалар көк мұзға сырғанауды қызық көреміз. Кеште Шайқыман апай түрмедегі Ерғали жездейге апарып бер деп бір кастрюль алма мен бір таба нан берді. Нанды қойныма тығып, кастрюльді төгіп алмайын деп ептеп ұстап келе жатқанымда алдымнан еңгезердей біреу айқайлап келіп қойнымдағы нанымды тартып алып жүгіре жөнелді. Кастрюльді қоя сала артынан қуа жөнелдім. Ұры жүгіріп келіп бір жалпиған аласа ескі үйге кіріп кетті.
Есікке киіз ұстаған, іші алай-түлей қара түтін екен. Есік алдында қайда барарымды білмей біраз тұрдым да, денем түршіккен соң далаға жүгіре шығып кеттім. Баяғы жерге келсем, кастрюлім әлі орнында тұр екен, соны алдым да үйге келдім. Ерғали да ұлықсат алып үйге келіп отыр екен. Маған ақылдарын айтып жатыр. Екіншіден байқап жүр » деді. Одан әрі денем дірілдеп, тіпті қорқып кеттім. Осы жағдай әлі есіме түссе, сондай қорқып кетем. Егер де есік алдына жасырынып тұрып мені ұстап алса жейді де қояды, мені ешкім іздеп те таба алмайды. Көктем шыға жездем мен апам ақылдасып, мені Торғай балалар үйіне берді. Бұл 1932 жылдың апрель айы болуы керек. Балалар үйінің жағдайында күн көрерлік тамақ берсе де жағдайы нашар екен. Балалар ауру, күнде өліп жатыр. Бір бөлмеде отыз-қырық бала жатады. Жерге шөп төсеген. Төсек жоқ. Әркім өз киімімен жата кетеді. Ертеңгісін ана жерде, мына жерде өліп қалған балаларды апарып сарайға жинай береді. Сарай толды-ау дегенде, бір үлкен нарды арбаға жегіп әкеліп өлген балаларды арбаға тиеп, ересек балалар бір жерге апарып келеді.
Үйрене келе ересек балалар мені жақсы көріп қызықтап жандарына ертіп жүретін болды. Оның ішінде қазақтың белгілі ақыны Қайнекей Жармағамбетов те бар еді. Кейін өлген балаларды далаға әкеткенде мені де ерте кететін болды. Қаланың батыс шетіндегі сайға барған сол маған: – Сен анау жерге барып, теріс қарап түр, өзіміз кел дегенше, – деді. Теріс қарап тұрып анда-санда білдірмей артыма қарасам, екі жігіт өлген балалардың бірі қолынан, екіншісі аяғынан ұстап, сайға лақтырып жатыр. Болған соң маған « мұнда кел, арбаға мін » деді. Қорыққаным сондай, тіпті арбаға мінуге жүрегім дауаламады. Екіншілей ананы-мынаны сылтау етіп, бармай қашып жүрдім. Қарным ашса, апайдың үйіне барып тойып келем. Балаларға көктемде бір жақсы болғаны, қар кетісімен тізеден келіп желкілдеп шығатын Торғайдың қой жуасы болды. Құрқұлақ ( цинга ) деген аурудан балалардың денелері ісіп кетті. Көк жуаның оған пайдалы екенін білмесек те, бос уақытта далаға шығып жуаға тойып, үйге алып келеміз. Епті ұры балалар түнде жастық астына жастанып жатқан жуаларымызды білдірмей ұрлап кетеді. Көк жуаны көптеп жеген соң балалардың ісіктері қайтып, өлім азая бастады.
Күн жылына киіз үйлер тігіп, Торғай өзенінің жағасына пионер лагеріне шығарды. Күнде сабақ оқитын болдық. Бір күні лагерьде ойнап жүргенімізде кешке бірнеше автомашина келіп қатарласып киіз үйлердің сыртына тоқтады. Бұрын автомашина көрмеген басым оған мінуді қызық көріп, біреуіне мініп алдым. Тәрбиешілер Қостанайға апарады деп хабарлады. Үлкен қала көрем, оқимын деп машинадан түсіп, үйдегі киімдерімді, заттарымды алуға бармай, үстімдегі жеңіл киімдеріммен кете бердім. Біздің машинамызға Қостанайға командировкаға бара жатқан Мағау жездей де мінді. Біздерді Қостанайға апарып тапсырушылар арасында Қайнекей де болды. Түні бойы Торғай ауданының жерін басып жүрдік. Қай ауылға келіп тоқтасақ та, сол ауылдың балалары машинадан қарғып түсіп, қашумен болды. Кейбіреулерінің туыстары табылып, алып қалып отырды. Торғайдан шыққаннан екінші кеште Қостанай қаласындағы балалар үйіне әкелді. Бұл 1932 жылдың тамыз айының іші еді. Орыс, қазақ балалары бар екен. Қала үлкен. Балалардың жағдайы да өте айтарлықтай асып кетпегенмен, Торғайдағыдан жақсылау көрінді. Сөйтіп, Қостанай қаласына келген соң, ашаршылық ауыртпалығы азайып, өмірдің басқаша бір жолы басталғандай болды.
Малдан, көліктен айырылған ауылдар 1931 жылы Арқаға – жайлауға көше алмай көктемде Шу бойындағы қыстауларының жанында қалды, солардың біреуі – біздің үй. Әлденені сезгендей әкейде жаз бойы дамыл жоқ. Талас, Әулиеата жақтағы ағайындарына барып тайлақты, қызыл нарды алып келіп, үйге қалдырды да: – Арқада қорадағы малды ортаға тартып жатыр екен, содан әкелемін, – деп жайлауға жүріп кетті. Біз бір үйлі жан – үлкені мен, төрт бала, шешей мен бес адам қаладан әкей сатып әкеп берген кендір ау мен қызыл нарға қарап қалдық. Мен Шу өзеніне ау саламын, ауға түскен балықтың сорпасы мен нардың сүтін қорек қыламыз. Су шықпай, Шу бойына еккен ақ егіс, көк егіс түгел күйіп кетті, қауын-қарбыз жақсы шыққанмен ақсыз, астықсыз жатақ қалған ел пісірмей көктей жеп қойды, пәлегін суырып тастады. Ел ашыға бастады, бірінің сауынын бірі ұрлады. Медеубайдың басқаруымен ұрылар ұйымдасып өткен-кеткенді тікелей тонауға, талауға кірісті. Жазда кеткен әкейден күзге дейін хабар-ошар болмады, кешікті. Біз де ашықтық. Азын-аулақ азық та, қыстан қалған сүр еттің жұрнағы да таусылды.
Күніміз тек қызыл нардың емшегіне және ара-тұра ауға іліккен бірен-саран балықтың сорпасына қарап қалды. Кейбіреулерде бірлі-жарым мал бар, жоғарғы Шу жақтан, егінші жегжат-жұраттарынан, кейде малға айырбастап асқабақ, тары, қонақ, жүгері, арпа-астық әкелушілер де бар. Әсіресе, Төлеубай-Медеубайлар ашығатындай болған жоқ, бірақ жаздан бастап-ақ апшысы қуырылып, арандары ашылды. Астарын жасырып ішетін болды, біреуге біреу қарайласу деген қалды. Бізде тайлағымен және бір інгеншемен үш түйе бар, үшеуінен күндіз көз жазбаймыз, түнде босағаны алып үйге кіргіземіз. Алты қанат үй, іші кең. Бір күні түйелерді сыртқа шығарып, қамыстың шетіне тұсадым да, шалап ішіп шығайын деп үйге кірдім, шешей Данишанікінен ( кіші шешесі ) бір уыс ұн сұрап әкеліп, ақ қатып, шайма көже істеп жатыр екен, біраздан бері көже көрмей қоңырлап жүрген кезіміз көжеге алданып, айналып қалыппыз. Әлден уақытта далаға шықсам, інгенше мен нартайлақ жайылып жүр. Қызыл нар жоқ. Жүгіріп олай қарадым, бұлай қарадым жоқ. Тез үйге келіп шешейге хабарладым. Емшектегі баланы тастай салып Бибішекең де далаға жүгіріп шықты, маңайда түйе көрінбейді.
Бибішекең бір бәленің болғанын сезіп, Медеубайға жүгіріп барды, үйінде жоқ екен. Ауылдағы бала-шаға шуласып жүргенде Медеубай да табылды. Біз тірі тұрғанда сізге қиянат қып ешкім жер басып жүре алмас. Мүмкін, түз іздеп тұсауын үзіп қырға шығып кеткен шығар. Құм жақты қараңдар, – депті Медеубай. Өксікбай ( шешейдің інісі ) құм жақты қарап кетті. Мен түйені отқа қойған жерден із кесіп жүрсем, қалың қамыстың ішіндегі жалғыз аяқ жолмен жүрген бір түйенің қопаққа ізі кездесті, еңкейіп байқасам қызыл нардың ізі. Жануардың өзі үлкен болғанымен табаны кішкене болатын, шағын ізі, құмалағына дейін белгілі, жерге жаңа түскен, жас құмалақ, қуанып кеттім, нарды енді табылғандай көрдім. Ауыл Молалы қыстауының алдында, тоғыз тараудың аузында, құм жақта отырған. Молалының алдындағы арна әлденеше айырық, арасы арал-арал, ағаш, талы, қамысы аралас ит мұрыны өтпейтін қалың тоғай, ну болатын. Міне, сол нардың ізімен, қалың қамысқа енді кіре бергенімде көк атымен жүгіріп Медеубай нағашым қарсы алдымнан шыға келді. Қызыл нар табылды, міне ізі, міне құмалағы! Үйге келсем, нар жоқ.
Көргенімді Бибішекеңе айтып едім: – Нар түгілі әкең жоғалса да, екіншілей ондай жерге жалғыз барма, – деді шешей. Енді мына інгенше мен нартайлаққа ие болайық, тал түсте нардан айырылған өзімізге де обал жоқ. Бибішекең сол күннен бастап Медеубайдың үйінен жылап шықпады. Қатыспасаң да қалайда сен білесің. Жалғыз тамырын тартып жан сақтап отырған шиеттей бес баламен бір үйлі жан жаныңда отырып қырылатын болдық. Есіркей гөр, аяй гөр, қыз да болсам, әкең Бейсенбай мен әкем бірге туған, мен Жиенбайдың қызымын ғой... Азар болса достарыңа берген сөзің, уәдең бар шығар. Сенің бір ауыз сөзіңнен садақа – анау қолымдағы інген мен тайлақтың біреуін, тіпті екеуін де сойғыз. Қызыл нарды бауыздатпа, бауырым! Медеубай жібімеді, илікпеді. Тіпті үйінен зарлап, жылап күндіз-түні кетпей қойған соң: – Мені ұры қылайын дедің бе? Өлімтігіңді артпа, жала жаппа! Осыдан сенің түйеңді ұрласам, не ұрлатсам, құдай ұрсын, құран ұрсын, Байғозының аруағы ұрсын!
Сенің түйеңді сойып, не сойғызып етін жегенше, жалғыз баламның етін жейін, – деп қарғанды ( кейін ол баласы да өлді, тұқымсыз кетті ). Бибішекең оның сөзіне сонда да сенбеді. Өйткені ол құдай, құранды, аруақты білмейтін қара ниет адам еді. Мен кейін нардың шөгеріп тізделген жерін көрдім, манағы бетіммен енді екі жүз қадам жүргенде, тіздеулі жатқан нардың үстінен шығады екенмін. Сол кезде түйенің қасында тұрған Медеубай менің қамысты сындырып келе жатқан, бәлкім, дыбысымды, тысырымды естіп алдымнан шыққан екен. Егер түйенің қасында кездесіп қалсақ, ол мені өлтіруден де тайынбайтын еді. Маған ескерту жасағаны – соны шешей сезген екен. Қазақша айтқанда, мені ажалдан « құдай сақтаған », Бибішекең сондықтан да сақтандырған екен. Медеубай немере апасын үйінен екі-үш рет қуып шықты. Бибішекең сонда да таңертеңнен күн батқанша, кешкі іңірде де ел жатқанша және түстік кезінде, күніне үш мезгіл қызыл нарды жоқтап, Медеубай үйінің тұсында бір жетідей зарлап, жылап тұратын болды.
Бибішекең қолынан өсірген нарын өте жақсы көретін, оның үстіне осындай ашаршылық қарсаңында тұрғанда шиеттей жас балаларын сақтап қалу үшін саулы нардың қандай өмірлік маңызы бар екенін де жақсы түсінетін. Бірақ нардың ұрлануынан оны өз інісінің ұрлағаны қабырғасына қатты батты. Жаздың аяғынан бастап Арқадағы ел Шудан шұбырып өтіп жаяу-жалпылы, кейде бірлі-жарым атқа, түйеге жас баласын, кемпір-шалдарын мінгізіп, ас-ауқатын артып, Әулиеатаға қарай үзіліссіз өтіп жатты. Медеубай күндіз-түні тынбады. Үстінде қара тоны, астында көк шолақ аты, тақымында қайың сапты ай балтасы, иығында қисық сапысы бар, қара мылтық асынған ол кешке таман асыға аттанып, не үйіне келіп түнделетіп түсіп жатқанын жиі көретінбіз. Бибішекеңнің құлағы түрік болды, біздер балалар арқылы, кейде елеусіз әйелдер арқылы, оның қашан келгенін, қай жақтан келгенін, аттанса қай уақта үйден шыққанын, қалай қарай беттеп кеткенін бақылап, біліп тұрды. Ал оның кімдермен кеткенін, кімдерді тонағанын, қандай малдар мен дүние әкелгенін кіші шешесі Даниша арқылы анықтайтын. Бибішекең қарақшылардың қандай адамдарды тонағанын, шапқанын, өлтірген адамдарының, сойған малдарының атына, түр-түсіне дейін сұрастырып білуге тырысатын. Ондай құнттаудың неге керек екенін мен енді білдім.
Жаз ортасында кеткен әкей күз ортасында келді, әрқашандағыдай олжалы келді. Қорға қосқан бір түйесін, он шақты қой-ешкісін алып келді. Екі-үш пұт бидай және бір-екі семіз қой сойып әкелді, қарық болдық та қалдық. Әке-шешей ақылдасып, енді Медеубай, Төлеубайдың қасынан тезірек кетуге асықты, бірақ қалай кетеді, Медеубайдың қанды тырнағынан қалай шығады. Медеубай Бейсенбайұлы орта бойлы, қарабұжыр бетті, қайратты және алдамшы адам болатын. Ол – адамды ұйымдастыруға, алдап-арбауға да шебер-ақ. Жаяуға жүрдек, атқа да мықты, нағыз ұзын сойыл, ұр да жықтың өзі. Екі сөзінің бірі – « кедей қамы », « Кеңес өкіметі ». Бірақ олары – бетіне ұстаған пердесі, елді алдау, қорқыту үшін ұстап жүрген құралы, ұраны ғана. Бибішекеңнің пікірі қабылданды, әкей мен шешей көшуге астыртын дайындалды. Ауылда Медеубай жоқта көшуді күтті, бірақ оның сәті түспеді. Бір күні ертемен әкей мен шешей үйді жығып арта бастады. Үй арасында үй жоқ, Медеубай, Төлеубайлармен бірге отырғанбыз, тек Данишанікі олардан да жақын. Даниша, Жолдыбай, Өксікбайлар, Төлеубай мен Медеубайдан қаймығады, қорқады.
Өйткені бұл екеуі де қайратты, бас салып сабаудан, кімді болса да қасқырша талаудан тайынбайды. Оның үстіне Шардарбек ( Даниша әжемнің қызы Мәкеннің күйеуі ), Өмірзақ ( Бақай қашқынның ағасы ) сияқты қолшоқпарлары, баукеспе ұрылары, атарман-шабармандары көп, бірақ олар әкейге қарсы қол көтермейді, Бибішекеңді бәрі сыйлап, « апалап » тұрады. Біздің үйдің көшіп жатқанын көріп, Медеубай тепсініп жетіп келді. Мұның не? Байғұс-ау, мына малдарыңмен ас-ауқатыңды тартып алып, өздеріңді өлтіріп кетеді ғой. Ертең Әбен мен Сәкен келеді. Солармен бірге көшпейсің бе? Тіпті асықсаң, ақылдаспайсың ба, адам бөліп апартып салмаймын ба? Медеубайдың алдап, арбап тұрғанын, Арқадан Әбен мен Сәкен келмей тұрғанда-ақ есебін тауып бізді жайғайтынын сезіп шешей сөзге араласты: – Қайда баратынын жасырып тұрған жоқ қой, жаның ашыса, шығарып салатын адамыңды дайында! Енді сөзге айналдырма!.. Әй ( әкейді атамайтын ), анау түйені жетекте, уақыт өткізбейік. Медеубай шешеймен дауласып жеңе алмайтынын біледі және қол жұмсай да алмады, ол әкейге ғана батыл.
Алдаусыратқанға көнбейтінін көрген соң, Медеубай ашуға басты: – Кеңес өкіметін басынайын деген екенсің, ұлықсатсыз ұрланып көшіп... Мен саған басынғанды көрсетермін, мұндағы ел қой бағып отырған жоқ... Дереу, түйелеріңді шөгеріп, жүктеріңді түсіріңдер! Медеубай әкейді кимелеп, түйелердің бұйдасына жармасты. Әдетте мұндайда қол шоқпарлары қолдап Медеубайды қоршап қалады. Бұл жолы олай болмады. Жабықтарынан қарап, ешкім далаға шыға қоймады. Жүк артысып жүрген Даниша ( қасқыр әйел еді әрі қарулы да болатын ) әкейге қолы тие ме деп: – Біреудің көші-қонына араласып нең бар, басқаларды жатқызып өргізсең де жетер, « қойшы болыс », Шошадан аулақ жүр, – деп араға түсе берді. Әкей бір кісіден таяқ жемейтіндей қайратты адам, бірақ жанжал шығармай сабыр ғып тұр. Әдетте Медеубай түгіл Төлеубай да әкейдің бетіне қарсы келе алмайтын. Шошаның балалары қорғануға жарамаса да, қолшоқпар қылуға жетеді, – деп шешей Қаратайды жерден көтеріп алып, екі аяғынан ұстап Медеубайға тұра ұмтылды. Түйенің бұйдасы Медеубайдың қолында еді, ол шөгеремін деп оқыс сілкіп қалғанда мұрны ауырған түйе бақырып Медеубайдың бетіне бүркіп жіберді.
Шынымен-ақ Қаратайдың басын шоқпар ғып ұрады екен деп мен жылап баданы құшақтай алдым. Адуын апасының сырын білетін Медеубай күтпеген уақиғадан шошынып қалды: – Мына кісі қайтеді, ей?! Әкей үнсіз бұйданы жерден іліп алып жүріп кетті. Медеубай бет-аузы, үсті-басы жын қалпында қала берді. Сен туысты не қыласың, саған туыс емес, тамақ керек!.. Жеті-сегіз қой-ешкі айдаған үш түйелі көш үлкен жолға түсіп, құмға жеткенде, құшағында баласы бар, етпетінен сұлап жатқан адам көрдік. Екеуі де өліп қалыпты. Әкей қасына барып келді де шешейге: – Түсіп екен, жалғыз баласын қалаға ағайындарына жеткіземін деп жолға шыққан ғой. Күректі әперші, бетін жасырып кетейін, – деді. Өз балаларың мен басыңның қайда қаларын кім біледі. Одан да аялдамай тезірек елді жерден шығып кетейік те, – деп түйе жетектеп келе жатқан шешей күрек әпермей, қаттырақ аяңдап кетті. Алғашқы өліктерді көргенде үрейленіп қалған біз жүрген сайын өлікке көзіміз үйреніп, етіміз өліп кетті. Әйткенмен тірі біреулер шыға келе ме деп, жолдан тысқары жүрдік. Ара қонып Бау құдығына ақшам жамырай жеттік.
Жолда шөлдеп, балалар жылап, ешкілер маңырап шулап келе жатқан. Жолсызбен қиыстап келіп, бір қалың сексеуілдің ішіне жүкті түсіріп, балаларды отырғызып, майда малдарды көгендеді де, әкей мені ертіп, екі шелек пен арқан алып, құдыққа бет алды. Құдық басында адам бар екен, бізді көріп қалды. Құдық сыртында он шақты қос, сыртында бір боз бие және бір қолын мойнына асынған бір адам көрінді. Көргенімізді айтып келгенде, шешей: – Онда Ыбекеңнің ауылы екен ғой! Дегенмен, сақтықта қорлық жоқ, сен, мылтығыңды оқтап, дайын бол, – деді әкейге, содан соң маған қарап: – Егер біреулер келіп бізге тиіссе, біз, ағаң ( әкейді солай дейтін ) жағаласпай жан бермейміз. Көптік етіп аларман болса, мен « жан сауға », « жан сауға » деп екі-үш рет айқайлаймын, сонда сен алды-артыңа қарамай жасырынып зыт, – деді. Өзеннен өтпей оңға қарай жағалап, сүт пісірім жүрсең, Палау апайдың, Мұқаш ағайдың аулына барасың. Көргеніңді айтсаң, олар тайлы-таяғымен келіп, біз болмасақ та, балаларды аман алып қалады.
Айтқанынша, артымыздан бір топ адам келіп, сексеуіл ішінен « қайда, қайда » деген дауыстар шықты, – Мұнда, мұнда! Қолдарында айбалта, ағаш найза он шақты жаяу ашық алаңға шыға келгенде: – Жақындасаңдар атамын, жақындамаңдар! Онан да мылтығыңды тастап, аты-жөніңді айтсайшы?! Қолында қанжардай қара пышағы бар әкейдің қасына келіп тұрған шешей сөзге араласып: – Оп-оңай олжаға кездестік деп мәз болмаңдар, босқа қырылып қаласыңдар. Таластағы бір ауыл ағайын-жекжаттар хабарланып отыр, таңертең осы құдық басына келіп қарсы алады. Шу бойындағы Медеубай бастаған қарақшылардан қорлық көріп отырған басымыз жақында Шудан Ыбыкең ауылы көшіп өтті дегенді естіп, солармен септесіп ағайын-туыстарымызға жетіп қалайық деп келеміз, – деді шешей дауыстап. Жақында Әулиеатадан, түрмеден келе жатып та соғып, бір малымның басын жеп кеткен. Үлкен атамның аруағынан қорқамын. Әй, сен немере інің мен әкесін аташы, – деп шешей әкейді түртіп қалды. Жаяулар арасында « шынында жақын құдамыз екен » деген сөз шығып қалды. Жақында қарақшылар шабуыл жасағанда Кәрібай деген інісі қатты қарсылық жасап алдырмады, тек бір биесін тартып әкетіпті деп естіп едік, – деді шешей.
Кәрібай бізге де естірте жолдастарына: – Бәрің де тез қайтыңдар, ауылдағы адамдарға да, қартқа да тегіс хабарлаңдар, бізді қара тартып келе жатқан құдамыз, Халима қарындасымыздың немере қайнағасы екен, – деп қаруын тастап, әкейдің қасына келді. Жекжат түгіл ағайынға сенбейтін уақыт қой, бір бұтаның түбінде бұғып жатқан маған « қозғалма » дегендей ымдап, қолында қара пышағы бар шешей әкеймен құшақтасып, көрісіп, амандасып жатқан құданың ту сыртынан келіп тұрды. Құдалар бір-біріне сенісіп, Медеубай бастаған қарақшылардан көрген қорлықтарын айтып, мұндасқан соң әкей қой сойып, шешей басын салып, дәм асты. Кәрібай « Дәм піскенше ауыл жақты бір шолып келейін » деген соң шешей: – Онда мынаны ала барып, тастай кел, – деп семіз сектің жарты етін қапқа салып берді де, – жатып қалмаса Ыбекеңді ала кел, қолымыздан дәм ауыз тиіп кетсін, – деді. Бірақ Кәрібай: – Қарт жатып қалған екен, ертең ерте барамын деп қалды, – деп келіп, дәм жеп кетті.
Ертемен қасында Кәрібай мен кемпір бар бір ақсақалды қарт ( Ыбекең, сірә, сол кездерде 80-90 жастарда болса керек, ұрпақтары Жаңарқа ауданында деп естимін ) келіп, түндегі піскен еттен сақтаған сыбағасын жеп отырып, әке-шешейге былай деді. Екі емшегіне бір ауыл жан қарап отырған жалғыз биенің сүтінен іркіп екі шай кесе сусын ала келдім, ауыз тиіңдер. Бұл – менің сендерге берген ерулігім. Содан соңғы айтарым – көп айналмай көшіңдер. Мына Кәрібай құдаларың бір-екі жолдасымен сырттарыңнан бақылап, судың басындағы елден ұзатып салады. Түнімен әлдебіреу сендерге тиісіп жүре ме деп ауылды айналып шықты, мен де ұйықтаған жоқпын. Бұл сөзді Кәрібай құда кеше кеште-ақ айтқан, ескерткен. Сондықтан әке-шешей түйелерді қомдап, ұсақ малдарды тағы да суарып, көшуге дайын отырған. Ыбырай ақсақалды шығарып салысымен көшіп, сол күні Таласқа кештете жетіп, ағайын-жекжаттармен жылап көрістік. Әке-шешейдің табандылығының, ең алдымен шешейдің зеректілігі мен тапқырлығының арқасында ғана бір апаттан аман қалдық. Қаршығадай шаршы денелі, ақ құба шешей – Бибіжан Жиенбай қызының шешесі Қалипа – тама Болат батырдың қызы, Есжан батырдың қарындасы екен.
Білетіндер « нағашысына тартқан батыр », « қасқыр », « көкжал » дейтін. Шешемнің ақындық-шешендік қасиеттерімен қатар нағыз батырлық, зеректігіне осы жолы тәнті болдым. Қаршығадай шаршы денелі, ақ құба шешем қауіп-қатерден, қиыншылықтан қорықпайтын, сары уайымға салынбайтын нағыз батыр ана еді. Әкей де ақ құба, орта бойлы, сымбатты, шаруа, момын, жуас адам болатын. Талас өзенінің жағасындағы ежелден егін мен малды тел өсірген дихан, еңбекші Жиенбек Бетбақдалаға, көшпелі елге қарағанда жердің шұрайлысы, елдің берекелісі болатын. Міне, осынау берекелі елде, қасиетті жерде бас қосу біздің тұқымның бұл нәубеттен аман қалуына себеп болды. Бал арасының атасы, бір қасиетті балықтың атасы аналықтарын ұрықтандырғаннан кейін өздері өмір сүрулерін тоқтатады дейді. Сол сияқты біздің қасиетті әкелер де аға-інілерін, жеңге-келіндерін және жұбай мен балаларын қауіпсіз жерге жеткізген соң өздері дүние салды, бауырлары мен балаларына құрбан болды. Көшпелі Сарысуға қарағанда Талас ауданы қоныстанып, ауылдары кеңестеніп қалыпты. Біз үстіне көшіп келген « Қызыл мақташы » атты колхоз болып ұйымдасып мақта егіпті, мақта теру қызу жүріп жатыр екен.
Сонымен қатар қызыл мақташылар орталық қоныстандыру салып, көшелеп там соғып тастапты. Тамдары бір үлгімен соғылған қоржын бөлмелер, ит арқалы біркелкі үйлер, сырттары әктелген аппақ. Құрылыс әлі де жүріп жатыр. Біз – Сәкен, Шора ( әкейдің немере інілері ) және біздікі – үш үйіміз қоныстандырудың сыртындағы бір үш тамды қыстауға орналастық. Бұл бір бұрынғы әлді шаруаның әулі-жайы болса керек. Бір жағы жиек құм, екі жағы оман ( үлкен ) арыққа жақын, айналасы алабота, қамыс құрақ, қалың жантақ – бұл қоражай қыстауға аса қолайлы қоныс екен, ащылы-тұщылы жайылымы да малға жағдайлы. Жаңа біздің алдымызда ғана көшіп келген Ақмаңдай әжем ( әкейдің үлкен ағасының әйелі ) мен Шокең үйлері астығы кем, көже-қатығы жоқ, қоңторғайлау болып отыр екен. Әкей келісімен бір қойын сойып, ағайындарын шақырып, қонақ асы берді. Артынша бір түйесін сойып, үш аяғын ағайынды үш үйі бөліп алды, бір аяғын жергілікті жердің басшыларына бір жіліктен бөліп берді. Бәрі бұл мұнша малмен көшіп келгендерге көз аларта бастаған ауыл белсенділеріне Мұқаштың ( әкейдің тетелес ағасы ) ақылымен жасалған « ауызбастырық-ау » деймін. Әйтпесе күзде түйе сойылар ма еді?!
Бұл жерге орнығып отыру үшін колхозға кіру керек болды, ол үшін бір үйден кемінде бір адам колхозға кіріп, жұмыс істеуі шарт екен. Біздің үй колхозға кірді, мен жұмысшы болдым. Әкей шаруа жөнімен, жаяулап Шуға кетті. Шуға барысымен Медеубай « мал ұрлап әкетеді » деп әкейді киіз үйге қаматып қояды. Суық үйде бірнеше күн жарты құрсақ аш жатып, әкей ауырып қан құсады. Даниша әжем ( шешейдің кіші шешесі ) жасырып тамақ беріп тұрады. Бір күні жол азық дайындап беріп, әкейді үйден шығарып жібереді. Әкей шұбырып келе жатқан біреулермен ілесіп үйге жүдеп келді. Әбен мен Сәкен ат арбамен, екі түйемен, көп жүкпен көп уақыт кейін кешігіп келді. Келісімен бір семіз бие сойды, біздікіне бір жілігін беріп жіберген екен, әкей өкпелеп қайтып апартып тастады да, семіз тайлақты және ұсақ малдарын сойып алды. Біздің үйде недәуір астық та, ет те болды. Бірақ « Бір үй аш болса, ауыл аш, ауыл аш болса, ел аш » деген емес пе? Соғым еті мен астықтың қысқа жетпейтіні күзде-ақ мәлім болды. Оны басқа сезбесе де, әкей білді.
Бір күні ағасын үйге, дәмге шақырып отырып: – Әй, Мұқаш! Биыл қыс қатты болатын және аяғы созылатын түрі бар. Балалардың аз ғана көже қатығына ортақ болмай екеуміз жиек құмға шығып қақпан салсақ қайтеді? Кеше Бүйрек құмға барып қайтып едім, қояны қалың және халықтың нәсібі ме, қоян биыл өте семіз, – деді. Аз ойланып отырды да, ағасы келісті. Бүйрек құм біздің қыстаудан қашық емес, көрініп тұрған жер, бақыр-мосыларымен, көрпе-төсектермен ертеңіне ағайынды екеуін қара інгенмен Бүйрек құмға апарып салдым. Екеуі менің көзімше бір төбенің күнгейіне сексеуілден күрке жасап, іші-сыртын ақ селеумен жауып жылылап алды. Мені кешке таман қайтарып, екі-үш күнде бір келіп тұр деп тапсырды. Қыс, қар бекіген кез. Айтқан күндерінде барсам, ішкен-жегендерінен артылған бірнеше қоянды тұздап қойыпты. Мұқаш атам: – Қояның құрысын, мұнда үсіп өлетін жайым жоқ, қайтамын, – деп айнып қалыпты. Менімен атай ауылға қайтты, әкей қалды. Ағасын қаншама үгіттеп көрді, бірбет адам еді, көнбеді. Мен түйемен әкейге әуелі екі-үш күнде, кейін бес-алты күнде керек-жарағын апарып беріп, артық қоянын алып қайтып тұрдым.
Бір күні түнде бүкіл Таластың бойында қалың қар жауып жаман үйлерді басып қалды. Далада жатқан малдар, оның ішінде колхоздың екі жүздей түйесі қар астында қырылды. Біздің екі-үш түйе болатын, үшеуін де там үйге кіргізіп алатынбыз. Біз онда суықтан емес, ұрлап кетеді деп суық қолдан қорқамыз. Екі үш күндей адамдар да, малдар да далаға шыға алмай, жол бекіп қалды. Тетелес-ау ( Шораны солай дейтін ), тірі болса өзін, өлсе сүйегін тауып әкелсейші! Шоша қырық жыл қырғын болса да өлмес, – деп Шокең жарықтық қыңыр мінезіне басып теріс қарады. Арада төрт-бес күн өтті, боран басылды, күн ашылды, үй аралары аршылып, адамдар да, малдар да далаға шықты. Бибішекең мені жылы киіндіріп, әкейдің жылы киімдерін орап, тамақ пісіріп беріп, қара інгенмен әкейге жіберді. Қардың қалыңдығы қара інгеннің тізесінен, кей жерде қара санынан келеді. Көрініп тұрған жерге таңертең шыққан мен түсте әзер жеттім. Әкей төбеге шығып тұр екен. Сендерді де тірі көретін күн болады екен-ау, – деп жылай көрісті. Әкейдің көзіне жас алғанын алғаш көргенім сол шығар.
Шынында әкей боранда үлкен бір қатерден қалғанымен өкпесіне суық тисе керек. Содан кейін оңалмады. Мен қақпан саламын, ара-тұра бірлі-жарым қоян әкелемін. Оның үстінде көп ұзамай қара інген далада боталап, ботасы өліп қалыпты. Оны шешей бауыздап қақтап алды. Көктем шығып, жер жыртылғасын, егін себілетін кезде, қара тартып отырған қасымыздағы ағайындар Таласқа көшті. Біз де көштік. Олар Талас жағасына, Тайтөбе деген жерге келіп, « Жаңатілеу » атты колхоз болып, мемлекеттен тұқым алды, түйе соқамен жер жыртып егін екті. Бибішекең колхозшылар қатарында кетпенмен арық қазып, кетпендеп бидай екті, мен ер-азаматтармен бірге Таласта қамыс орып, шым ойып, тоған байластым. Обалы нешік, тоғанда істейтін азаматтардың бәрі мені аяйды, бас иесіз және көп жанды үйден екенімді біледі. Сондықтан да, әлде арасында ең жас және бала болғандығымнан ба, әйтеуір бәрі іш тартып тұрады. Әлім келетін жұмысқа жұмсап, ауыр жұмыстарды атқаратын жігіттермен бірдей маған да еңбекақы – күніге 250 грамм ұн береді. Мен тіл қайырмаймын, шамам келетін жұмысты жүгіре жүріп істеймін. Және жұмыстан қолым босасымен, балыққа қармақ саламын, жағадан шабақ сүземін.
Қолыма түскен балық пен шабақтарды тұздап, кептіріп, алған ұнымнан үнемдеп жинап ( өзіме көбінесе шабақ қайнатып, сорпасын ішемін ) жетісіне екі рет үйге, шешейге тасып тұрамын. Тоған мен Тайтөбенің арасы жеті-сегіз шақырымдай жер. Шешей өте жүдеу, арық. Арықтықтан ұршығы тайып кете береді, жүре алмай жиі жатып қалады. Бибішекеңнің өзінен басқа бір сенімді серігі бар-тын. Ол қара інген болатын. Қара інген ботасы өлгенмен саулы сауғызатын, өзі арық, жер отсыз болғандықтан, әзірше сауған сайын шәй кесе сүт бергенімен жердің шөбі жетіліп, мал тойына келе төрт емшегі төрт баланы асырауға жарайды деп шешей сенетін. Сол үміт пен сенім бір-ақ кеште үзілді. Колхоз орталығына барып келген бір ағай, Асанның Тәжібегі: – Сауулы інгендеріңді ұрлап кетіпті. Бибішекең екі күннен бері қарап таба алмай зарлап отыр, тезірек жет, – деді маған. Тоған байлап жатқан сушылар бригадасының бастығы Сүлеймен деген жақсы жігіт еді. Бұл бір тұлғасына қайраты, қайратына ақылы, ақылына адамгершілігі сай азамат еді. Қарамағындағы жұмыскерлерді жұмсай да білетін. Жүгіріп келіп естігенімді айтып, ұрықсат сұрап едім, « барып келе ғой, қарағым » деді.
Соңғы күндері аулаған балығым мен артылған, әділін айтқанда, үнемдеген арпа-бидайымды шекпен дорбама салып арқаладым да « Тайтөбе қайдасың » деп оман ( үлкен ) арықты жағалай колхозға қарай ұштым. Тіпті есім шығып жүгіре берсем керек-ау, колхозға таянғанда өкпем өшіп, екі саным қарысып қалжырап қалдым, дем алғалы бір төмпешікке дорбамды жастанып қисая кеттім. Тыныстап жатсам, жанымда бір нәрсе шиқ-шиқ етеді, қарасам бір көжек қоянды бір үлкен күзен бас салып, тамағынан қылғындырып жатыр. Күзеннің сыры маған мәлім – өзі кішкене болғанмен адамға да, айуанға да жыртқыш аң, тікелей тамақтан жабысады да, кеңірдегін қиып түседі, тісі пышақтай. Сондықтан сақтық жасап, әрі қоянды бауыздасын деп сәл күттім де, қоян тыпырлауын қойғанда, күзенді алыстан таспен ұрып, таяқпен жасқап қуып жіберіп, қоянды бауыздап алдым. Бір дорба бидай мен балығым – шабағым бар, оның үстіне семіз көбе көжегім бар – үлкен олжамен үйге келсем, Бибішекең қисайып жатыр. Екі бүйірін таянып, жылай-жылай әлі кетіп, үні бітіп, әбден қалжырап жатыр екен. Жұматай мен Қаратай бірі аяғын уқалап, екіншісі мойнынан құшақтап қасында отыр.
Үшеуі де аш, әл жоқ – кешеден бері нәр татпаған, үйге от жағылмаған. Көршілес Өксікбайдың шешесі мейірімді адам еді, түйе сауатын, соның сүтін қатып, шаймен көже жасап, қамырын ашытатын. Тек сол кісі таңертең бір тостаған ашымық әкеп берген екен, сонымен Спатай төртеуі бөліп, еріндерін жібітіпті. Спатай шәйнекпен арықтан су әкелем деп кеткен екен. Мен есіктен кіргенде әлсіз ғана үн шықты: – Спатай, шөмшек ала келдің бе? От жағып, шәйнегіңді отқа қой да, әлгі әжеңе барып келе ғой, бір уыс ұн берсін... Бізден қайтпаса құдайдан қайтар. Кешеден бері біз де, апам да нәр тартқан жоқпыз, үйде үнем жоқ, апам жіберді дерсің. Мен ғой... – дегенімде, шешей теріс қарап жатыр екен, қолымен керегеге сүйеніп, басын көтеруге тырысты. Мен дорбамды оң жағына тастай беріп, сүйемелдеп жастықтан басын көтердім. Бұл уақытта аяқ жағынан жылжып шығып, дорбаға көз салған Жұматай: – Апа, алақай, бидай, қоян, – деді қуанып. Көзі бозарып, түсі бұзылып кеткен екен. Мен бұл жолы төрт-бес күн аралатып кешігіп келіп отырғанмын.
Жұрттан көргенімді істеп, көбірек шабақ сүзіп, оларды қайнатып бір шелектей май қалқып алып, қайнатқан шабақтарды кептіріп, дорбамды толтырып әкелген едім, соларды және жолда қоянды қалай алғанымды айттым. Екі-үш күннен бері үйде үнем жоқ. Бірақ менің халімді түсінді білем, қыңқ етіп біреуі жылаған жоқ. Алтындай-алтындай болған балаларымнан айналайын! Мен екі балаға екі уыс кепкен шабақ ұстаттым да, тезек қалап, дереу от жағуға кірістім. Екі бала шабақты өз ауыздарынан бұрын Бибішекеңнің аузына тығып жатыр. Шешей жылжып, оттың басына келді. Дорбадағы бір-екі килограмдай арпа аралас бидайды, кептірген бір қалта шабақ пен орта шөлмек балық майын және кебе көжекті көріп езу тартты. Балаларға қарап: – Әй, кепкен балықты көп жей бермеңдер, қаталап қаласыңдар, шаймен жеңдер. Спатай қайда жүр екен, бағана кетіп еді, әлде біреу өлтіріп кетті ме? Апа! Мен тысқа жүгіріп шықсам, бір қолында шайнек, екінші қолында бір етек балық, інім есіктен кіре алмай тұр. Жаңа соғым сойғандай, не қаладан базаршы келгендей арқа-жарқа болдық та қалдық.
Бұлар не істеп жүр деп қасына барсам, егістіктің арасындағы бір арықтағы су тартылып қалған екен, сол жерде шұқыр тола балық шалшық суды шалпылдатып жүр. Балағымды түрдім де, шұқырға түсіп, балықты сыртқа алып тастай бердім, тастай бердім. Маған қоянды сойғызып, Спатайға балықты тазалатып, бәрін тұздатты. Балықтардьщ тарысы мен шектерін тазалатып қолбақырашқа қуыртты. Ортамызда отырып өзі де терлеп-тепшіп қуырған бидаймен шай ішті. Кешке төрге төсек салып, төртеумізді екі-екіден екі жағына алып, өзі ортамызға жатты. Кезек-кезек ашылған аяқ-қолдарымызды қымтап, бастарымыздан сипап, ұзақ уақыт ұйықтаған жоқ. Түнде түйені сауып, үйге кіргізіп, сосын жататын басым, саудым да сүтін шалаптап, шалапқа бір уыс ұн шайып, бұрқ еткізіп бір қайнаттым да, балаларға бердім. Балаларды ұйықтатып үйге алармын деп салақсып, Қаратайды құшақтап төсекке қисайсам, көзім ілініп кетіпті. Шошып оянып далаға жүгіріп шықсам, орнында түйе жоқ. Шешіліп кетті ме деп ауылды үш айналдым. Әрбір үйдің іші-сыртын қарап, көрінгеннен сұрап түнімен ұйықтамадым. Ертеңінде Өксікбайдың атын сұрап мініп, ат жетер жерді қарадым, Шораларға да хабарладым. Міне, үш күн болды, із-түз жоқ.
Әрине, қолды болды, кім де болса біздің қамқорсыз, жетім-жесір екенімізді білетін адам ұрлады... Төрт емшегіне төрт бала қарап отырған інгеннен айырылған соң, енді шынымен-ақ өлдік, қырылдық деп өмірден күдер үзгендей болып едім... Айдалада сенің қисайған жеріңе әкеп қоян бауыздатып берген, қолына шәугім ұстап су әкелу үшін есік алдына шыққан балаға осынша өлі балық кездестірген тәңір бізді өлтірмейді екен, – деп шешей көзінің жасын сүртті. Әкей өліп те тірі қалдық қой! Мен түйені екі күн іздеп, маңайдағы сай-саланы, ескі қыстау, құлаған тамдарды, бір қабақ құмның ішін қарап, шарлап шықтым, ешқандай із-түз білінбейді. Екі-үш күннен кейін Тоғанға қайтып кеттім. Бибішекең де жұмысына шықты. Содан кейін ақылдасып « бірге отырып бәріміз қырылғанша бір бала болса да аман қалар ма екен деп » Спатайды Ойықтағы балалар үйіне бердік. Ұмытпасам, Өксікбай атпен ауданға барғанда, артына мінгестіріп Әбекеңдікіне апарып тапсырып келді. Көктемгі егін айдау, тоған байлау жұмыстары бітті. Жұмыспен бірге азын-аулақ қорек алып тұрған еңбекақы да тоқталды.
Осы уақытта күш-көлік – ат бағатын Сәду ағайдың көп көмегі тиді, атқа жемге бөлінген жүгері мен арпадан жасырын уыстап, кейде қалталап әкеп беріп тұрды. Жаз шығып, шөп жетіле ол да тоқталды. Бибішекең екеуміз ақылдастық. Қысқа қайтіп күнелтеміз? Бүйтіп қарап отырғанша, талап қылайық. Шешейдің сіңлісі Төкенді тауып алайық... – деп ұйғардық. Қолда әлі де екі бала бар, олардың есі кіріп қалғанын балалар үйіне берейік, кішісін Шора мен Төлеуге тапсырайық, үйді соларға қалдырайық деген ойға келдік. Сірә, сенері жоқ бала тез есейе ме деймін, жасым он үшке жаңа іліккенмен сол кезде әжептәуір есім кіріп, Бибішекеңе қара серік қана емес, ақыл серік те бола бастаған сияқтымын. Бұл ойымызды жүзеге асыру үшін алдымен Әулиеатаға дейін жететін жолазық тауып алу және Жұматай мен Қаратайға азын-аулақ тамақ қалдыру қажет болды. Осы мақсатпен қолда бар болмашы бидайдың қалдығын Жұматай мен Қаратайға қалдырып және көршілерге тапсырып, шешей екеуміз екі-үш қақпан арқалап, жаужұмыр қазатын шот пен қап арқалап құмға жүріп кеттік. Таластан құмға, құмнан Таласқа қарай ерсілі-қарсылы жаяу шұбырған халық, көбісі – әйел, бала. Ашаршылық жылдары әйелден еркектер көп өлді.
Біз құмға қарай кетіп бара жатқан жолда күйеуі мен Ажар апайға ( әкейдің кіші шешесінен туған қарындасы ) кездестік, беттерін ісік шалған, өте қалжау екен. Қайтуда біреулерден « өлді, екеуі бір бұтаның түбіне көмілді » деп естідік, арттарында бала қалған жоқ. Балаларға бір аптада келеміз деп, тамақтарын да соған мөлшерлеп кетіп едік, қақпанға қоян ілікпей, құмда он шақты күн айналып қалдық. Екі-үш қоян қақтап, көтергенімізше жаужұмыр булап, кептіріп алып қайтып келсек, екі бала тамақтары таусылып, тарығып қалған екен. Екі-үш айналып Жұматайды Спатайдың қасына, Ойықтағы балалар үйіне беруге мінгестіріп жібердік. Жұматайды балалар үйіне жіберіп жатқанда бетінен сүйді, Жұматай жылаған жоқ, сөзге түсінетін болып қалған кезі еді және барған-келгеннен ( Бибішекеңнің өзі де барып қайтты-ау деймін ) Спатайдың хал-жайын сұрап, біліп тұрғанбыз. Қаратай бізді көп толқытты, әсіресе ана қатты қиналды. Алып кетуге көтеріп жүре алмаймыз, тастап кетуге көзіміз қимайды, балалар үйіне беруге есі кірмеген бала босқа өліп қалады. Сірә, анадан бауыр қатал бола ма деймін. Әбдуали – Ақаңның қолында. Шокең мен Төлеуден бала жоқ, бір бала асырауға толық мүмкіндіктері бар.
Бірақ Шора да, Төлеу де балаларға суық. Соған қарап Бибішекең Қаратайды қалдыруға сенбейді. Бибішекең ақыры Қаратайды Шора мен Төлеуге қалдырды және бала ғып алыңдар деп тапсырды. Онысы « өз балам » деп білсе өлтірмес деген ақылы еді. Сонымен бірге Ақмаңдай әжем Сәкенге, Рымбалаға « көз қырларыңды сала жүріңдер » деп тапсырды. Сондай-ақ Спатай мен Жұматайды Әбен мен Күләндаға тапсырып келді. Әбен Ойықта балалар үйінде директор, не тәрбиеші болатын. Қай ай, қай күн екенін білмеймін, әйтеуір қауын-қарбыз түйнектері түйін шайып қалған кезде қара шаңырақты тігулі күйінде, Қаратайды тірідей Шора ағай мен Төлеу жеңгейге тапсырып, « Жаңа тілеу » колхозынан төрт-бес бойдақ әйелмен бірге Бибішекең екеуміз жолға шықтық. Шыққан күні сарыүйсіннің ( қазіргі « Жданов » колхозы ) ақбоз үйлі, көп үйлі үлкен ауылына кездестік. Оларда ептеп астық бар, ас-қатық жоқ екен. Екі қоянымыз бар еді, соның біреуін кәрлен кесе жүгеріге айырбастап, оны қуырып, диірменге тартып, талқан қып алдық. Бір қоянның етін бір дорба кепкен жаужұмырмен Қаратайдың басына жастап кеттік. Сарыүйсіннің ауылынан шыққан күні Жиенбеттің ( « қызылмақташы » ) қоныстандыруына жетіп қондық.
Қоныстандыруда ел жоқ екен. Үйлер қаңырап қалған. Ертеңіне Жиенбет тоғанының төменгі жағынан өткелден өткен соң қасымыздағы әйелдер бізді тастап озды. Өйткені Бибішекең « ұршығы айналып » жүре алмайды. Шаршысымен жамбасын таңып алған, бір қолында таяқ, бір қолымен менің иығыма сүйенеді. Сөйткенмен жүз елу-екі жүз метрден артық жүре алмайды, қиналып әр жерге бір отыра береді, қисайып жата кетеді. Жиенбет тоғаны мен қазіргі Кеңес колхозының арасына ( 50-60 шақырым ) үш түнедік. Тамақ та, су да таусылды, шілде кезі, күн ыстық. Жүріп келе жатқан жоқпыз, бірімізді-біріміз сүйеп, сүйреп келеміз. Менімен бірге өлесің бе, өзің жүре берсеңші, – дейді Бибішекең. Мен шешейдің қасынан кетсем, оны қасқыр жеп қоятындай және анамды тірі жалғыз тастап кетермін бе?! Төртінші таң атқанда ел қарасы – там, тал көрінді, судың, көгалдың исі келді. Елге жеттік, енді өлмеспіз.
Ауылға жетсең, ұялма, кез келген үйге кіріп: « Шешем аштықтан бұралып, әрі шөлдеп жүре алмай жолда қалды, бір жұтым сүт, сусын, ең болмаса бір уыс талқан мен бір кесе қайнаған су беріңізші! » деп сұра. Бірі бермесе бірі береді, бәрі қайырымды мұсылманның баласы ғой! Ауылға артыма қарай-қарай ұштым. Бірде аяңдап, бірде жүгірін жетсем, тал-дарағы, там-үйі мен киіз үйі аралас ауыл екен. Шеткі үйге кіріп, жағдайымды айтып, сусын сұрадым. Өзің де түсің қарайып, түтігіп кеткен екенсің, деміңді алып сіміре ғой! Шешеңе құмыраға құйып беремін. Алыста қалды ма? Маңдайымнан тер пора-пора болып, бір тостаған сусынды үш бөліп ішкенімше, әйел бір құмыра ашыған көжені құйып, бір таба нанды алдыма қойды. Сендер келгенше мен самаурынға шай қайнатып қояйын, – деді әйел мені есіктен шығарып салып. Бір таба нан қойнымда, бір құмыра ақ борықтай сүт қатқан ашымық көже қолымда, жүгіре басып келсем, Бибішекең еңбектеп келіп, бір бұтаның түбіне басын тығып, көлеңкелеп жатыр екен. Құмыраның шүмегінен ұрттап әуелі екі-үш рет аузын шайды, таңдайын жібітті.
Содан кейін аз-аздап ұрттай бастады. Содан соң сүт қайнатым сұлық жатты. Шешей есін жиған соң екеуміз жарты таба нан жеп, жарты құмыра ашымық ішіп әлдендік те, бірімізге біріміз сүйеніп ауылға жеттік. Манағы әйел бізді бейнебір құда-жекжат іздеп келгендей, ықыласымен қарсы алды, жалғыз ешкісінің сүтін қатып қатырма пісіріп шай берді. Бірақ Бибішекең үйге айналмады. Сол күні-ақ түстен кейін ауыл жанындағы сайға қамыстан күрке тігіп алып, сонда масақ теріп жатқандардың қасына келдік. Совхоздікі болса керек, комбайнмен орып жатыр екен. Бұл жер Шудан, Таластан шұбырған « откөшектерге » ( аштықтан ауғандарды солай атайды екен, откочевник – көшершіліктің салдары деген сөз болса керек ) тыныс алып, ес жинайтын алғашқы бекетке айналыпты. Шұбырған жұрт қыстақтың шығыс жағындағы сайға, бір өзеннің жағасына қамыстан күрке тігіп « қоныстаныпты », салқар бір ауылдай. Қырдағы қыстақтағы елден ойдағы күркедегі ел аз емес және оған күн сайын келіп қосылып жатыр.
Ашығып келген, ауып келген шаруалар масақ теріп қана қоймай, бидай орып жүрген машинаға ( комбайн, не шөп машинасы екенін білмеймін ) шабуыл жасайды, ондағы жұмысшылар қорғанып « атакөшектерді » айырмен, орақпен жасқап, ұрып қуады, аш адамдар оған қарай ма, машина әрі бұрылса, артына жабылады, бері бұрылса жапырыла қашады, қолына десте, бау түссе де тастамайды. Оларға мен де қосылдым. Бірақ бірінші күннен кейін шабуылды қойып, масақ тердім. Соның өзінде бидайды үйіп тастадым. Мен масақ басын қырқып дорбалап таси бердім. Бибішекең оны үгітіп, ұшырып қауызынан тазалай берді, күнге жайып кептіріп, қуырып та шикідей де, диірменге тартып, талқан да жасады, нан да пісірді. Ең үлкен олжамыз – оңалып, дем алып қалдық. Бибішекең тынығып, тыңайып жүруге жарады. Астығымызды арқалап келесі қыстаққа келдік. Сол қыстақта екі-үш күн аялдап, бір-екі үлкен асқабақ сатып алып, соған нан салып әкейге « құдайы » бердік. Содан соң Әулиеатаға кетіп бара жатқан түйеліге ақысына ұн беріп, түйесіне астығымызды салып, түн қатып Әулиеатаға жеттік.
Қалаға жақындағанда кіші Буырлы тауының алдына келгенде бізді түйелі тастап кетті. Жаяу жолмен жүріп келеміз, екі жағымыз кісі бойы биік қалың жүгері, жүгеріде қалаға қарай алаңға шыға бергенде, бір бүйірден айқайлап бір-екі қарауыл шыға келсін: – Бізді ұры деп ұстағалы келеді, ұстаса тамағымызды тартып алады. Қаланың бергі шетіндегі сонау ағарған там – Ақатайдікі. Соған қарай зыт! Мен ұштым. Қарауылдар артымдағы Бибішекеңе қарамады, мені қуып келеді. Мен жан ұшырып сазбен тікелей жүгіріп манағы меңзеген үйге дейін қуғыншыларға жеткізбедім. Үйден екі-үш адам шығып, қашқылықты-қуғылықты бізге қарап тұр екен. Кімсің өзің? Жүгері сота ма? Үйден тағы екі-үш кісі далаға шықты. Қуғыншы қарауылдар келе орысша сөйлеп, маған тап-тап берді. Қарсы алған кісілер жіберген жоқ. Аузы-басын түк басқан түсі суық адамдар, қолдарында айыр, шалғы, орақ... еркіне жіберсе тіпті жеп қоятындай-ау! Менің қамқорларым қатты-қатты сөйлеп, қуғыншыларға менің дорбамдағы ұнды, нанды алып көрсетті. Сөздерінің жартысы орысша, жартысы қазақша, бірде түсініп, бірде түсінбеймін. Бибішекең де жетті, әлгі кісілермен жылап көрісті. Қарауылдар салбырап « олжасыз » қайтты.
Алдымнан шыққан Сиязбай мен Ақатай екен. Бибішекең бұлармен таныс, аталас екен. Оның үстіне шешейге нағашылық жақындығы бар ма, қалай? Әйтеуір, жан жоқ жақсы адамдар, ықыласпен қарсы алды. Күшігіңді ертіп жеткен екенсің-ау! Келісің келіс-ақ. Ел жағдайын естіп жатырмыз. Әбекеңнің арты қайырлы болсын! Балалары аман болса, Әбекеңнің де өлмегені ғой... – деп жатыр. Бұлар өткен-кеткеннің азық-түлігін, жарар киім-кешегін тартып алып, сабап, қарсыласса өлтіріп те дәндеген адамдар. Өздері көрне көзге ақ адал адамға жала жауып жабысудан әсте тайынбайды. Көрмейсің бе, әлгінде қалталарынан екі-үш сота жүгеріні суырып алды... « Жүгерімізді қаусатып кетті, мына соталарды жолдан тауып алдық, әр жерге шашып кетіпті » дейді. Жоқ, жекеменшік, өздерінікі, жасырынып жүрген бай-кулактар ғой, – дейді Ақатай ағай. Өздері картоппен күнелтіп, қарап отыр екен. Бибішекең бір-екі кесе ұн беріп еді, қуанып қалды. Содан кеспе көже жасап, ішіне картой турап, терлеп-тепшіп бірге іштік.
Базарда ұн қымбат екен, Бибішекең ертеңіне үй иесін ертіп, төрт-бес кило ұн сатып, өзіне көйлек-жаулықтық, маған көйлек-дамбалдық кездеме әкелді, сонымен бірге бір килодай ет сатып әкеліп, оған нан салып, ағайынды екі үйлі жанды шақырды. Қалада жуынып-шайынып, кір-қоңыстан арылып, көйлек-көншегімізді жамап-жаңартып, екі-үш күн аунап-қунап бір жасап қалдық. Бибішекең қаладағы ағайындардан сұрастырып қаланың сыртындағы колхоз « Жас өркенде » отырған Битабар үйінің хабарын анықтады. Жалбас дүкенде сатушы екен, шешесі, әйелі, қарындасы, балалары – бәрі аман-есен, бақуат тұрады. Сонымен бірге шешей төркіндері Даниша, Өксікбай, Жолдыбайлар, сондай-ақ Төлеубай, Медеубай әйелдерімен шұбырып келіп, тау төсінен масақ теріп жүр деп естідік. Қанша дегенмен, « Қанды қалпақ кисе де, кетіспейді ағайын » деген ғой, шешей Төкеннің үй-ішімен, Данишаның балаларымен қатар Төлеубай, Медеубайлардың амандық-есендіктерін естігенге қуанып қалды. Аз күн аялдап аяқ суытқаннан қейін жолға шықтық. Ақатай ағай қаладан Тектұрмас төбесіне дейін шығарып, « Жас өркенге » баратын жолға салып жіберді. Сірә, қаладан жай шықсақ керек, « Жас өркен » қыстағына күн батып, қас қарайғанда жеттік.
Ел тұрмай тұрып қыстақтан мал өргізіп келе жатқан бір сиыршыдан сұрастырсақ: – Сатушы Битабаров па? Дүкені орталықта, көшеде, тамда. Ал өзі киіз үймен ойда, Таластың жағасында отыр, – деді. Айтқан жолмен Таластың жағасына келсек, көкорай шалғынның ортасында алты қанат ақбоз үй тұр, есік-түндігі жабық, әлі ешкім тұрмаған екен. Бибішекең дауыстап: – Тал түске дейін қанбай жатқан қандай ұйқы бұл?! Артынша аңырап Ақсұлу шешей көрісіп жатыр. Шағат құдаша шығып мені құшақтай алды. Жалбас сабырлы, байсалды жігіт еді, киініп бізді үйде қарсы алды. Алдымен Бибішекеңнің қолын алып, содан соң мені құшақтап қасына отырғызып: – Аман-есен жеттіңдер ме? Әбекеңнің арты қайырлы болсын! Бара алмадық, – деп көңіл айтты. Обалы нешік, ықыласпен қарсы алды. Екі-үш күн дем алып, әңгімелесіп мауқы басылған соң, Бибішекең Даниша, Өксікбайларға барып, бірге масақ термекші болды. Төкен біздің масақ тергенімізді намыс көріп апасына: – Қайтесің масақ теріп, мен аш болсам, аш боларсың, тоқ болсам тоқ боларсыңдар. Енді сенен көз жазғым келмейді, ешқайда барма!
Сөйтіп екі ойлы болып отырғанда біздің мұнда келгенімізді естіп Өксікбай жетіп келді. Қайран бауыр! Өксікбай мен шешей жылап көрісті. Келесі күнішешей, Өксікбай үшеуміз тау төсіне жүріп кеттік. Таудың бауырына тұтас бидай егілген екен, егінін комбайнмен орып, жинап әкетіпті. Бірақ орнында әлі де масақ, шашылған-төгілген дән бар екен. Даниша, Өксікбайлар өз қаптарын толтырып алыпты. Бір жетіде бізді ертіп екі-үпі қаптай бидай теріп, ұшырып, тазалап, Төкендікіне жеткізіп берді. Біз одан әрі масақ теруге жарамадық, мен безгек болып қатты ауырып қалдым. Төкеннің үйіне қайтып келдік, қасына қамыс күрке тігіп алып Бибішекең мені сонда бақты. Бір қап ұнды ішіп-жедік, әлі де екі қаптайы қалды. Мен безгектен күзде тәуір болдым, қорегім Төкеннің үйі сауатын жалғыз інгеннің сүті болды. Басқа тамақтың бәрінің күлімсі иісі бар сияқты, аузыма алмаймын... Төкендікінде мал сойылып жиі-жиі қонақ болып тұрады. Бір күні адасым мені шақырып, өздері ішіп отырған сусыннан бір стакан « сасық су » ұсынды. Көзіңді жұм да жұтып жібер! Көзімді жұмып жұтып салдым, иісі жаман, дәмі ащы екен, екі-үш рет лоқсып едім, құса алмадым.
Арақтың дәмін алғашқы рет татқаным сол. Сол себеп болды ма, әлде жазылатын уақыты келді ме, әйтеуір содан кейін көп ұзамай басымды көтердім. Бірақ мен тәуір болғанымда Бибішекең ауырды. Оң қолының бармағынан сүйек құрт « көкше » шығып, енді шешей күні-түні бірдей зарлап шығатын болды. Бұл жүгері піскен уақыт еді. Мен жүгері масақ жинадым. Масаққа шықпас бұрын менің өмірімде ұмытылмас бір уақиға болды. Төлеубай, Медеубайдың қолында Дүйсен дейтін жетім інісі болатын, жайлау-қыстауда түйе жаятын, кейде мені де ертіп кететін. Күзде бір күні сол келе қалды. Төкен үйінің жанында, Таластың жағасында біреудің қалың биік жүгерісі өсіп тұратын. Соның піскен кезі болатын. Дүйсен мені түнде ертіп шықты. Жүгерінің жан-жағы қалың қара ағаш, арық және айналма жолы бар-тын. Бір ағаштың түбіне келіп үнсіз отырып тыңдады да: – Маңайда қарауыл жоқ екен, жүгерінің ішіне кіріп кетейік те дорбаларды сотаға толтырып алайық. Сыртқа шыққанда осы ағаштың түбінен табылайық, – деді Дүйсен нағашым. Піскен жүгерілер желді күндері біріне-бірі соқтығып сатырлап тұрады екен, ішіне бір кіріп кетсең, адам таппайды және сатырлап сотасын қайырып жатқаныңды ешкім естімейді.
Кішкентай дорбамды сотаға толтырып алып, уәделі жерге келдім. Әрі күтемін, бері күтемін, Дүйсенім жоқ. Аспан ала бұлтты, ай бұлтқа бір кіріп, бір шығып тұр еді, бір кезде жанымдағы жолмен бір кісі өтіп барады екен, мені іздеп жүрген нағашым екен деп: – Дүйсен, Дүйсен! Мен мұндамын... – деп қалғаным. Бетіммен қаша жөнелдім... Дорбамды алып Дүйсен артымнан келді. Бибішекең мен Төкен інісіне қатты ұрысты. Содан кейін Дүйсенді маңайыма жолатпады. Менің « ұрлығымның » алды да, арты да сол болды. Бибішекеңнің бармақ сүйегі түсіп жазылды. Ол кісі қолы тәуір болысымен ақы алып, әркімдердің жүгерісін қайырды, мен жүгері аңыздан масақ тердім. Одан кейін аңыздан картоп қаздық. Сөйтіп, күзде ішкен-жегеннен артылып екі қап ұн, екі қап жүгері, бес-алты пұттай картоп жинап алдық. Бұл бізге балалармен бір қысқа беймарал жететін мол астық еді, бірақ оны Таласқа қалай жеткізерсің? Тағы да Өксікбай келіп кетті. Біз де тиісті ақысын азықпен төлеп көшкелі жатырмыз. Соны сізге айтқалы келдім, – деді. Шешей солармен жамдасып құмға жетуге ұйғарды.
Әулиеатада кездесетін үйді, күнді белгілеп қалды. Біздің барлық астығымызбен жездей мен Төкен апай қалаға, Өксікбайлармен кездесетін жерге арбамен жеткіздіріп салды. Нағашылар астықты мол алса керек, жылдағы көліктермен бірден әкете алмай, кезекпен тасымалдай бастады. Біз де кезек күттік. Қалада астық, картоп удай қымбат, Бибішекең қартопты, бірнеше пұт жүгеріні сатып өзіне, балаларға қыстық киім-кешек алды. Уақыт ноябрь айы болатын. Маған: Бір-екі кесе жүгері сатып, бір қоян етін әкелші, қызылсырадық қой, тісімізге басайық, – деді шешей. Базарға келіп жүгеріні сатып, бір қоянның етін алып тұрсам, қасында бір ересектеу бала бар, Спатай кездесе кетті. Үсті-бастары таза, бүлдіршіндей бүтін – жаңа, жақсы киінген, жүдеу де емес. Қасындағы бала Әбен ағайдың әйелі Күләнданың інісі екен, аты – Жүкен. Ойық мектебінен жүз шамалы баланы Сайрамдағы балалар үйіне ауыстырып, соған әкетіп барады екен. Содан сон, Спатай шешем мен ағам қала жаққа кетіп еді, кездесіп қала ма деп рұқсат сұрап қалаға шыққан екен. Тағдырда пендеге белгісіз құпия сырлар көп қой. Сол кездесуді мен де сондай табиғат сырларының бірі деп есептеймін.
Үйге ертіп келдім, қуанышта шек жоқ. Таңертең Спатай мен Жүкенді жолдастарына апарып салайын деп бірге кеттім. Келсек, балаларды поезға шығару үшін станцияға әкеткелі сапқа тұрғызып, санап жатыр, қалаға кеткен бірсыпыра бала келмей қалыпты, бала саны кем екен... – Кем бір баланың орнына мені аласыздар ма? Ерубай Жылқыбаев дейтін ағай Сарысудан Әулиеатаға келіп жүргенде Битабардікіне де соғатын. Сол кісі Бибішекеңнің өтініші бойынша маған бір куәлік әкеліп берген, ол қалтамда жүретін. Сол қағазды бүгін ала келгенмін, қолдарына ұстата қойдым және Спатай да менен айырылғысы келмей, ағасы екенімді айтып жатыр. Сонымен балалар үйіне кіріп кете бардым. Оқу көкейімді тесіп жүрген арман болатын. Екіншіден, Бибішекең қазір екі баламен қосқанда бір жылғы азық-түлікпен қамтамасыз. Менің оған ортақтаспауым жеңілдік келтірмесе, ауыртпалық келтірмейді. Оның үстіне жалғыз қалып бара жатқан жоқ, кіші шешесі мен аға-інілері қасында. Қазір ол кісіге менің көмегім шамалы да, қажет те емес. Сайрам балалар үйінде бірнеше ай болдық, мен екінші кластамын. Спатай мен Боранқұл ( Оңайбек құданың Төлеу дейтін үлкен ұлының баласы, шешесі Жібек, бізбен аталары құда-жекжат болатын ) бірінші класта оқыды.
Көктемге салым жасы он екіден асқан ересек балаларды жұмыс істеуге колхоз-колхозға бестен-оннан таратты. Біз Жүкен екеуміз Сайрам ауданындағы бір өзбек колхозына бөліндік, ол колхозға бізден басқа да төрт-бес ересек бала берілді. Балалар үйінде біздің тамағымыз тоқ, киіміміз бүтін, төсек-орнымыз жаңа болатын. Колхозда да жаман болған жоқ. Әсіресе менің жағдайым жақсы болды, мені бұрын колхоздың председателі болған екі қызы бар, бірақ ұлы жоқ бір жесір бай әйел бала ғып асырап алды. Бірақ есі кіріп қалған мен біреуге бала болғым келмеді, өзбекше оқуға да құлқым болмады. Қасымда Жүкен мен екі баланы ертіп әуелі Шымкентке, одан жасырынып поезға мініп Әулиеатаға қашып келдім. Әулиеатаға келген соң бір бала қант заводындағы, бір бала Ақыртөбедегі үйіне кетті. Біз Жүкен екеуміз қаланың Қарабақыр көшесіндеғі Сарысудың базасына келдік. Базаның бастығы Ажақай Сембин дейтін кісі өзі де, әйелі де мейірбан, балажан адамдар екен, бізді бірден қабылдады. Бөлме бөліп, төсек-орын беріп, күніне ішіп-жеуге толық жететін тамақ белгілеп, бір ерлі-жарлы қызметкеріне тапсырды. Жататын орнымыз белгіленіп, ішетін тамағымыз табылған соң оқу іздедік, қалалық оқу бөліміне екі-үш рет бардық, маңайына жуытпайды.
Киімдерімізге, түрімізге қарап: – Сендер қашып жүрген баласыңдар, қайдан қаштыңдар, сонда қайтып барыңдар! Біз қайтпаймыз және қайдан қашқанымызды айтпаймыз. Енді Сарысу аудандық оқу бөлімінің меңгерушісін күттік, Талас ойымызда босайшы! Күнде базарға барып таныс адам кездесе ме деп іздейміз, кездеспейді. Бір күні Ерубай Жылқыбаев дейтін ағай кездесе кетті, қызметі не екенін білмеймін, қалаға жиі келеді екен. Қуанып қалдым, ол кісі де танып, хал-жағдайымызды сұрап: – Сендерді мен оқуға орналастырайын, – деді. Ерубай Жылқыбаев есті де мінезді, қайырымды да халыққа қадірлі адам екен. Ол кісінің жақсылығын, қамқорлығын одан бұрын да, кейін де көп көрдік. Ақыры Сарысу аудандық оқу бөлімінің бастығы Нығымет Қорғанбаев келіп жүр деп естідік. Ол уақытта баздағы қонақ үй – Ажекеңдікі, Қорғанбаев сонда жататын көрінеді. Оны ертеңіне кешке дейін сол үйде күтеміз. Ажекең екеуі біз ұйықтап қалғанда келетін көрінеді, біз оянбай жұмыстарына кетіп қалады.
Бір күні түскі ас кезінде аулада « ұстадық-ау! » Біз, екі бала, қасына келгенімізде өзара сөйлесіп тұрған үшеудің үстінде қара тері тоны бар, биіктеу біреуі бізге көңіл аударып: – Сендердің қайсымызда жұмыстарың бар? Онда не шаруаларың бар? Мен алдын ала жазған « арызымды » қолына ұстата бердім. Қағазды жазып көрді, бірақ шимайымды шығара алмады-ау деймін. Онда он екі жастан асқан балаларды колхозға таратты. Бейтаныс колхоздарда жұмыс істегенше, өз ауылдарымызға барып істейік деп қашып келдік... – Сонда маған не істе дейсіңдер? Менің үкімім тек Сарысу ауданына ғана жүреді. Онда барғыларың келсе, бес-алты күнде Шымкенттен қайтып келемін, сонда өзіммен бірге ала кетейін. Асықсаңдар, қағаз берейін, ертең кірекештермен Ажекең қосып жібереді, бара беріңдер ( ол кезде облыс Шымкент, Әулиеата – ауданы ). Қорғанбаев отыра қалып, планшеткасынан алып, бір жапырақ қағаз жазып төрт бүктеп, қолымызға ұстатты да маңдайымыздан сипап, иығымыздан қақты. Ертеңіне азық-түлік артқан үш-төрт түйелі кірекеш жолға шықты, бастығы – Смайыл деген кісі. Ажақай бізді сол кісіге және Байқадамға барғанша нан пісіріп, ыстық су қайнатып беруді бір әйелге тапсырды.
Смайыл ұзын бойлы, сиықсыз кісі еді, түйеден түспейді, өзінен басқа ешкімді мінгізбейді, қайырымсыз, қатыгез адам болып шықты. Жаяу, табанымыз ойылып төрт-бес күнде Байқадамға түнделетіп жеттік. Бізді көзге түртсе көргісіз бір қараңғы « үйге » кіргізді де Смайыл ғайып болды. Жүкен екеуіміз шешініп біреуіміздің пальтомызды астымызға төсеніп, нанды, қалтамызды басымызға жастап, екінші пальтомызды үстімізге жамылыл, бір діңгек-тіреудің түбіне жата кеттік. Таңертең оянсақ асты-үстіміздегі пальтоларымыз жоқ, жастанған қалтамыз бен нанымыздан дәнеме жоқ, көйлекшең жерде жатырмыз. Түнеп шыққан жеріміз бұрынғы ат қора екен, әйтеуір кең « сарай ». Айналаға қарасақ, аш, арық, ауып келген адамдар, өздері өте көп. Шымкент, Әулиеата қалаларында мұндай сұмдықты көрген емеспіз, үрейіміз ұшты. Бір милиционерге кездесіп жағдайымызды айттық. Милиционер мықты азамат екен, бір кісіні қорқытып, біресе артық ас бергіземін деп емексітіп жүріп киімдерімізді таптыртып берді, шиыршықтап бүктеп, даладағы күресін қардың ішіне тығып тастаған екен. Мұны не істейміз, қалай тамақ қып ішеміз деп тұрғанда әке-шешейдің құрдасы, қабырға ағайын Жақсыбек деген кісі кездесе кетсін. Ауып келген, өте жүдеу.
Мені танып, әке-шешейді сұрап айналып-толғанып жатыр. Бізден кейін кезекке тұрып, үш кісіге төрт күнге о да тиісті жәрдем азығын алды. Кісіге өлшегенде олар бізден азықты аз алды, өйткені мемлекет балаларға үлкендерден екі есе артық береді екен. Жақсыбек кескінді, келбетті, батыр адам болатын, әрі жақсы ат мініп, жақсы киініп жүретін өз заманының айтулы жақсы адамдарының бірі болатын. Бізді үйге ертіп келді, үйі қос екен. Қостан Әбибі жеңгей мен жалғыз қызы Күлтай алдымыздан шықты. Бәрі де жүдеу, ауып келген. Бізді базардан баласы, бауыры келгендей ықыласпен қарсы алды. Олар ортаға от жағып, диірменге бидай тартып, түске тамаққа қам жасап жатқанда біз, Жүкен екеуіміз, аудандық оқу бөліміне барып келейік деп шығып кеттік. Оқу бөліміне кіріп Қорғанбаевтың хатын беріп едік, біреу « Жылқыбекке... » деп бұрыштама соғып хатты қайтып берді де балалар үйін сыртынан көрсетіп шығарып салды. Енді Жақсыбектікіне оралмадық. Аудан орнаған қоныстандырудың сыртындағы балалар үйіне келдік. Сыртта кездескен біреуден: – Жылқыбек деген кім болады? Кіріп келсек қоржын бөлменің ортасындағы ауыз тамда бес-алты ересек балалар ойнап отыр екен.
Киімдері бүтін, өздері толық, беттері нарттай, қып-қызыл. Мен қағазды қолына бердім. Сірә, жазуды айыра алмайтын болса керек. Қасында отырған бір түлкі тұмақты жігіт қағазды Жылқыбектің қолынан алып, жанында отырғандарға берді, бәрі жағалатып оқып шықты. Бұл Қорғанбаевтың хаты еді, төменгі жағына « Жылқыбек, мына екі баланы бір жақсы бөлмеге орналастыр, мүмкін, өздеріңнің қастарыңда болар... » деп жазылған-ды. Біздің де ажарымыз таймаған, ал киімдеріміз олардікінен әлдеқайда артық еді. Мен әуелі оң жақтағы бөлмені аштым. Кең бөлме екен, жерге ескі-құсқы киіз, алаша төселген, соның үстінде үстеріне ескі одеялдар жамылған жалаңаш-жалпы елу-алпыс бала отыр, көбінің денесі көрінбейді, одеялдан, немесе ескі күпі тон-шекпендерден бақадай бастары ғана қылқияды, өздері өлердей арық, көздері шүңірейіп, аяқ-қолдары шибиіп, тек қу сүйектері, құр сүлделері қалған. Мен асылған одеялдардың бір шетін ашқанымда, тамақ әкеле жатыр деді ме: – Бидай... бидай! Әлсіз, аянышты балалар даусымен бірге онсыз да ауасы ауыр ортаңғы бөлмеге сасық иіс мүңк ете қалды. Мен жаба салдым да екінші бөлменің есік жапқышын аштым.
Ол да дәл сондай екен, жүрегім тас төбеме шықты, төбе шашым тік тұрды. Мен ортаңғы бөлмеде отырған балаларға үнсіз аянышпен қарадым, олар маған|таңғала қарады. Сол кезде мынандай елес балалардың арасына кіргенше, күшіміз үзілмей тұрғанда манағы алған ас-ауқатты жол азық етіп, Жақсыбектен Талас ауданына баратын жолды сұрап алып Әбен ағайға бару, жөнді болса Ойық балалар үйіне орналасу, немесе Жүкенді апасына табыс етіп, өзім шешейді іздеу ойыма келген еді. Есікке бұрыла бергенімде манағы қызыл тұмақты жігіт орнынан атып тұрып құшақтай алды. Бір ауыз сөйлесейікші! Аты-жөндерің кім? Барлығы ықылас білдіріп, орталарынан орын берді, отырдық. Содан кейін әрқайсысы аттарын атап менімен, Жүкенмен қол алысты. Менің жасым он үшке жаңа іліккен кез. Ал қол алысқандар, шамамен екі-үш жасы үлкен, жігіт болып қалған жастар. Көздерінен от ұшқындайды, бәрі де жалындап тұр. Кейін білдім, бұлар балалар үйінің бес-алты жұмысшыларымен бірге екі-үш жүздей баланың тамағын дайындасатын, астын, ауласын, асханасына дейін тазаласатын әрі ақысыз « қызметкерлері » екен.
Екіден-үштен кезек-кезек кезекші болып балаларға арналған азық-түліктің қазанға түсуін, қазанға түскен ас-ауқаттың балаларға түгел жетіп, дұрыс таралуын бақылайтын да негізінде осылар екен. Мен Сайран балалар үйлерінен көрген-білгендерімді әдемілей әңгімеледім. Жігіттер таңғала, тамашалай тыңдады. Әңгіме аяғы күреспен тынды. Шалатын әдісім бар еді « Күресесің бе » деген соң, ұстаса кеткенде іштен шалып алып Жылқыбекті жерге алып ұрдым. Учком қызараңдап « қайта күресемін » деп еді, жанжал шығып кетер деп қауіптеніп, жолдастары жібермеді. Жылқыбек өркөкіректеу, ожар жігіт көрінді, шәлкес мінезін жолдастары жақтырмайды екен. Оны жыққанымды жігіттер қол соғып қарсы алды және ол менің қайта күреспегенімді сылтау ғып жанжал шығарайын деп еді, оған жол бермеді. Мен сол келген кештен бастап « Учкомдар » тобына қосылдым, ал Жүкен мен бірінші есігін ашқан бөлменің бір бұрышынан орын алды, мен оған үнемі қарайласып, қамқорлық жасап тұрдым. Анда-санда аға кезекші болып қоймадан тамақ алғанда қап-қап ақ ұндардың, кеспек-кеспек сары майлардың, санымен-қолымен тұрған қой мен сиырлардың етін көрдім. Бірақ олар балаларға түгел тимейді екен.
Балаларға ертеңгілік пен кешкілікте бір-екі ағаш қасықпен өлшеп қуырған бидаймен кейде шай, кейде қарасу, түске көбінше сұйық қара көже беріледі. Әлсіз әрі жас балалар бидайды шайнап жей алмайды. Оның үстіне киімсіз балалар бір мезгіл далаға шығып бойын жазып, таза ауа жұтпайды, күн сәулесін көрмейді. Ал күндіз-түні бала жатқан бөлмелердің есік-терезелері ашылмайды. Тамағын сонда ішіп, көбісі астына отырып жатқан балалар бөлмесіне таза ауа кірмейді. Осыдан ашыққан ауру қосылып, қыста балалар көп қырылыпты, көктемде көп бала өлді. Содан соң балалар үйіне өзі қараңғы, әрі қараниет адам басшы қойылған, ол, сірә, өз тамағы тоқ және баласы жоқ адам болса керек, өзі көрінбейді, көрмейді, балаларды балаларға тапсырып қойған. Бір күні « құдай жарылқап » Жылқыбек мені асханаға бас кезекші етіп қойды. Өзі басы-қасында тұрып складтан аспаз бен маған ертеңгі асты таразыға тарттырып алып берді. Түнгі дайындалатын тамақтарды аспаз бен көмекшілеріне тапсырып, сары май, шикі етті жәшікке салдым да өзім жанына жаттым. Түнде балалар ұйықтаған кезде есік қағылды. Жылқыбек екен, аштым. Ойымда ештеңе жоқ. Әрлі-берлі қоқан-лоққы жасап көріп еді, көнбедім.
Бұдан былай асхананың маңайын көрсетпеспін, – деп учком тепсініп шығып кетті. Кезекшілік өткізген күннің ертеңіне « екі кісі леген алып ауланы тазалайсыздар » деді. Әдетте мұндай жұмысты әлденеден « айыпты » болғандар атқаратын. Керек болса, өзің тазала! Ол қол жұмсады, мен де қарап тұрмадым, төбелесіп қалдық. Келесі күні « тәрбиеші шақырады » дегенге келсем, директордың кеңсесінде орта бойлы, қоңқақ мұрынды, бадана көзді, шашын қайырған бір аққұба, қызыл шырайлы сұлу жігіт отыр, алдында – Жылқыбек. Жүрегім зу ете қалды, екеулеп ұрсады екен деп ойладым. Алдымен Жылқыбек сөйледі. Бірақ бәрі дәлелсіз, жалпы сөз. Мен болған уақиғаны айттым. Тәрбиеші менің сөзімді тыңдағаннан кейін Жылқыбекке қарап: – Бұдан бұрынғы кезекшілер айтқаныңды бұлжытпай орындаушы ма еді? Екі айтқызбайтын, – деді Жылқыбек өзеуреп. Тәрбиеші ұрыспады, тіпті дауыс көтерген де жоқ. Екеуміздің көзімізге күлімсіреп кезек қарап отырды да маған: – Сен учком сұрағанда емес, жұмсағанда тіл алмағаның жарамаған, – деді. Жылқыбек тамағын кенеп бір көтеріліп қалды. Енді тәрбиеші оған қарап: – Сенің қол жұмсауың дұрыс емес, – деді.
Біз шығып кеттік. Мен « осы кісіні қайда көрдім » деген оймен кеттім. Бұл көктемнің аяғы, жаздың басы болатын. Өйткені күн жылынып, көк жетілген, осының алдында ғана балаларға жаздық киім берілген. Май мерекесі өткен. Балалар далаға – күнге шығатын болған, өлім тоқталған. Осы уақиғаның артынша оқушылардың жалпы жиналысын шақырып, тәрбиеші ағай алдымен өзі сөйлеп, оқушылардың міндеттері мен праволарына тоқталды, балалар үйі туралы бір үкімет қаулысын оқып берді. Одан кейін Жылқыбек оқушылар комитетінің жұмысы туралы баяндама жасады. Ол алдымен тәртіп мәселесіне, содан соң « дұрыс атқара алмайтын кезекшілерге » тоқталды. Жылқыбектен кейін Қияш шығып сөйледі, оқушылар комитетінің жұмысын сынады. Соның ішінде Жылқыбектің асханадан шықпайтынын, балалардың сыбағасына қиянат жасайтынын, ұнатпаған балаларды ұратынын әшкереледі. Сол сияқты бірнеше жігіт шығып сөйлеп, Жылқыбектің өрескел мінездерін қатал сынап, « қоғам мүддесін қорғады » деп мені жақтап сөйлеушілер де болды. Жиналыс соңында оқушылар комитетінің жаңа құрамы, оның председателі болып Қияш Төлепов, орынбасарлығына мен сайландым. Оқушылар тарағаннан кейін тәрбиеші Қияш екеумізді ертіп жүріп, жұмысты қалай жүргізуді айтты.
Ең алдымен ішкі тәртіп пен тазалық мәселесін жақсартудың жолдарын айта келіп: – Басты міндет – балалардың тиісті тамағын суық қолдан сақтау, дұрыс бөлінуін, түгел берілуін қадағалау, – деді ағай. Содан былай өзі де балалар арасына жиі келіп қоймадан азық-түліктің дұрыс бөлінуін, асханадан тамақтың комнат бойынша қалай берілуін және әр балаға неден тиетінін байқап, бақылап жүрді. Сөйтсем, бұл тәрбиеші өзімнің жақын ағайым Ібіжан Арынбеков екен, сыртымнан бақылап, бірақ өзінің маған жақындығы жайында әдейі сездірмепті. Ол сондай алыс-жақынды бірдей көретін әділ, бала біткенді жақсы көретін бауырмал және адам жанын ұға білетін асыл азамат еді. Сол уақытта ауданда бейтаныс бір-екі баланы атап жылап жүретін, жетім балалар үйін жылап, күніге екі-үш айналып кететін бір сымбатты әйелдің аянышты түрі көзімнен, зарлы дауысы құлағымнан кетпейді. Сол кім деп кейін сарысулықтарды 1932 жылы Саудакентке бастап келіп орналастырушылардың бірі Әужан Мұстапаевтан сұрадым. Сонда ол кісі былай деді: – Ол Таймастың Әнефиясының әйелі Жаңыл Шара қызы болатын. Өзі ақын, әнші еді, күйеуі өлгенде екі баламен жесір қалған: ұлының аты – Ақыл, қызының аты – Дариға. Төркінінен де ешкім қалмаған, қырылып кеткен.
Екі күннен кейін өзі келді, балалары жоқ. Сөйтсек, өзі де өлесі болған соң екі баласын тірідей тастап кетуге көзі қимай, екеуін де құдыққа тастап жүріп кетіпті. Кейін ауысып кетті. Аудан басында сол жаманшылық жылдары балалардың аттарын атап бір-екі жылдай дауыстап жылап жүрді. Бетпақтың шөлі мен Үшкөкше құмда баласын тастап кеткендер бір ғана ол емес. Бұл 1932-1933 жылдарғы қазақ халқы ұшыраған қасіреттің, нәубеттің бірер елестері ғана. Ол « жаманшылық жылдардағы » уақиға ондаған романға да сыймайды. Сырттай қарағанда бұл адамға сөкет болып көрінеді. Неге ең алдымен аты бас әріппен жазылатын, жер қожасы, жеңімпаз, абзал адамды айтпайды екен деп ойлайсың да, көңілге күдік аласың. Ал қазақ халқының өткен тарихына, ежелден шетсіз-шексіз кең далада, мал жағдайымен, емін-еркін көшіп жүріп күнелткен өміріне тереңдеп үңілсең, халықтың өзі тауып алып, қолданып жүрген « аман-есендігінің » де ақиқаты барлығына көзің жетеді. Өйткені, қазақ халқының өмірі қолындағы малына байланысты. Мал оның өмір өзегі, тіршілік тірегі. Малсыз қазақ күн көре алмаған. Сондықтан да ең алдымен малды сұрайды. Жан амандығы малға байланысты екендігі кешегі ғаламат аштық жылдан анық көрінді.
Мен бұл арада тек Баянауыл өңіріндегі өзім куә болған кейбір жайларды ғана еске түсірмекпін. Одан кейін іле-шала колхоз ұйымдастырып, елдің қолындағы малын бір ортаға жинады. Аша тұяқ қалдырмады. Ғасырлар бойы кең сақарада емін-еркін көшіп жүрген, мал сүмесімен күн көрген қазақ халқы 1931-1932 жылдары ашыға бастады. Көпшілік халық күйзелді. Аштық « аждаһасы » аузын арандай ашып, бүкіл елді аралай бастады. Бірақ халық кір жуып, кіндік кескен ата-баба мекенін көпке дейін тастап кете алмай, ит, мысық, суыр аулап күн көрді. Бұған мысал үшін алысқа бармай-ақ осы « Ақ келін » болысына қарайтын Желтау, Ақшоқы, Бекет, Ақтөбе, Найзатас, Саржал, Қосқарбасқан, Шақаман, Дәргер, Бүркітті, Беріктас баурайындағы ауылдарды алайықшы ( қазақ адыр, белес, төбе, шоқыларды тау дей береді ). Осы аталған ауылдардағы бала-шаға, қатын-қалаш, кәрі-жас ашықты. Аштық апаты бүкіл Сары-Арқаға жайылды. Ақыл-айладан халық айырылды.
Ақыры туып-өскен мекенін тастап, жаңа ашылып жатқан Қарағанды, Екібастұз, бұрын ағылшындар ашқан « Майқайың золото » өндірістеріне барып жұмыс істеп, нан тауып жеп, бала-шағасын асырамақ болып соларға қарай шұбырып ауып, босып кетті. Құрым киіз, алаша, түндігін, киім-кешек арқалап өндіріске жете алмай көбісі жолда қырылды. Әрине, кейбір азаматтар өндірістік жердегі шахтаға түсіп күнелтіп кеткендері де болды. Біздің ауылға іргелес Ақтөбедегі Айдос ауылы, Найзатастағы Аян-сегіз, Саржалдағы Қадау, Жадау ауылы, Қосқарбасқандағы « Ноғай » ауылы, Дәргердегі Бесқасқа, Бүркіттідегі Қақсал, Желтаудағы Төлендер ашығып, атамекен қонысын тастап Майқайың, Екібастұзға, жаңа ашылып жатқан өндіріс – Қарағандыға жаяу-жалпы көше бастады. Әрине, бәрі емес, қыстауларында қалғандары да болды. Олар бірен-саран қалған малдарын сойып жеді. Малы біткен соң ит, мысық еттерін жеп, таудан жуа теріп жеп, біраз күнелтті. Бұлар да өлді, қырылды, шұбырды. Оған Атбасар, Ақмола, Ереймен, Баянауыл, Қарқаралы, Семей, Ұлытаулардан келетін жол үсті құр жатпайтын-ды, бірақ осы кездегі бұл қасқа жолдар бейнесі аянышты, көріксіз-ақ.
Сіздер олардың ұзын сонар бойында, жолдың екі жағында өліп жатқан адам қаңқаларын көресіздер. Олардың жол бойы қалған құрым киіз, алаша, шапан, ескі-құсқы бұйымдарын, бесікте белін шешпей қалған сәби балаларын, шашын жел үріп жалпылдатып жатқан жас қыздар мен сүйретіліп барып бірін-бірі ұстаса құлаған шал-кемпірлер мүрделерін көресіз. Әрине, бұл бейбақтар денесі сол қалпында жатқан жоқ. Оларды ешкім де « ақ жуып, арулап » қоймаған. Олардың қаңқасына құзғын-қарға, құрт-құмырсқа үймелеп, етін жеп, тек сүйегін қалдырған. Туғанда олар осындай боламыз деп ойлап па еді. Неге бұлай болды? » деп ешбір пенде айтпайды. Бұлар адам ғой, мал емес, малды да аяйды ғой, не үшін олардың жас жаны үзілді, неге олар болашақ өмірден үміттерін үзіп айдалада көмусіз қалды? Неге? Неге? Қайталап айтамын, бұған кім кінәлі? Тарих ақиқаты не дер екен?! Ал өліп-талып Қарағандыға жеткендер де ол кезде қарық болған жоқ. Ол кезде ел шахтадан шыққан лай суды ішіп, іш ауруға ұшырайтын-ды. Мен бұл жерде жас күнімде өз көзіммен көргенімді ғана айтып отырмын. Төменде сол жылдары өзім көрген бір көріністі айтып көрейін.
Ереймен, Ақкелін, Далба, Қарқаралы, Нұра бойындағы елдерге Қарағанды өндірісі ұрымтал болғандықтан аш-арық ел тынымсыз солай қарай ауды. Жолда бірін-бірі өлтіріп, кісі етін жегендер де болды. Тірі қалғандары өліп-талып Қарағандыға жетіп, жаңадан орнап жатқан өндіріс маңына, құрым-құрым қара киіз үйлерін, баспана күркелерін тігіп орналасты. Кейбір әлі бар азаматтар өндірісте істеп, шахтаға түсіп, тапқан-таянғанына қара нан алып, үй-ішін, кәрі әке-шешесін, қатын-баласын асырады. Бірақ әбден арып-ашып қу сүйек пен терісі қалған адамдардың ішіне қара нан тұрақтамай, тышқаққа ұшырап, халық шетінен оны жесе де, жемесе де қырылып өліп жатты. Әйтеуір тірі қалған азаматтар, әр жерден Қарағандыға жиылған аш-арық өз беттерімен өндірісте істеп, шахтаға түсіп, бірте-бірте буынын бекітіп, осы күнгі Қарағанды өндірісінің ұлттық жұмыскер табын құрды. Осы күнгі көмір кенінің кіндігі – Екібастұз өндірісінің де еңбекші пролетариаты осылай қалыптасты. Оны білгір тарихшылар, экономистер жасырмай, осы бір шыншыл заманда расын айтсын! Біздің ауыл Беріктас бауырындағы ұядай қос қойнауда болатын. Беріктас бейнесі бір тамаша. Оның жер астынан көтеріп қоя қойғандай, бірінің үстіне бірі қатпарлана қаланған тастары тау басына қарай көтеріле береді.
Басын ақ бұлт басып, аспан құшқан Беріктас құдды алып адам бейнесін көзге елестетеді. Осыған орай Беріктас жайында алуан түрлі аңыз бар. Солардың бірі мына төмендегі. Дәл осы жерге келгенде « асқанға тосқан » деп, « құдіретті » күш оны белуарынан жерге батырып, тасқа айналдырады. Міне, содан былай халық бұл тауды Беріктас деп кетіпті. Бұл тау баурындағы қос қойнауды ала-құласы жоқ Кеншімбай ауылының қырық үйлі кедейлері мекендейтін. Осы қос қойнаудың түйіскен жеріне Әбен қора салған. Кедей шаруа тұңғыш ұлына Қаһарман деп ат қойыпты. Кейіннен оны ел Қаудиған деп атап кетіпті... Жасынан Қаудиғанның құлағына әкесінің домбыра күйі, шешесінің әні сіңіп, домбыра тартып, өлеңді ұстай туады да, Қаудиған ақын атанады. Оның шығарған өлеңдері көп-ақ. Беріктастың екі жағындағы « Үлкен », « Кіші » дейтін екі шілік осы ауылдың көктемде, күзде қонатын мекені еді. Қаудиған үйінің сыртындағы теңкиген қызыл тасқа домбырасын алып шыққанда, екі қойнауда тұратын ел – жас жігіт, қыз-келіншек әп-сәтте жиылып, оның құлақ құрышын қандыратын ән-күйін тыңдайтын-ды. Ақын қияпаты ерекше көз тартады.
Оң жаққа қырындайтын қаз мойын, домбыра құлағында ойнайтын салалы саусақтары, алдымен айғай салып « перілерін » шақырып алғаннан кейін көмекейінен ән тыңдаушылардың зейінін байлап-матап алатын. Жиылған халық ақынға алғыс айтып, риза болып тарайтын-ды. Қаудиғансыз « Қос қойнаудағы » Кеншімбай ауылының ойын-сауық, той-томалағы өтпейтін-ді. Ол 1916 жылғы Ақкелін көтерілісіне белсене қатысты. Міне, осындай айтулы әнші, ер азамат екі керегені қаусыра тіккен күркеде ашығып жатыр. Өйткені, онда мал да, дүние де жоқ еді. Жалғыз сиырын белсенділер алып кеткен-ді. Оған ауыл адамдары су-суанын, айран-шалабын әкеліп беріп жүрді. Бірақ бойын аштық апаты әбден жайлаған соң ақын оңалмады. Алдымен аштан әйелі өлді, кешікпей өзі өлді, одан соң жалғыз баласы Бегім өлді. Ауыл адамдары бұларды кішкене Шілік басындағы зиратқа жерледі. Иесіз күңіреніп қалған күркеде ешкімнің ісі болмады. Оны ақыры дауыл жығып құлатып, ақынның қолжазбаларын жел алып қашып Желтау, Ақшоқы сыртына шашты, кейбіреулерін тобылғы, қараған басына іліп тастады. Сөйтіп, Қаудиған ақын мұрасы із-түзсіз кетті. Мәжім ауқатты адам болды.
Ол жас кезінде қыр сақарасына шыққан саяхатшыларды – топографтарды, географтарды, геологтарды бастап алып жүріп көп пайдасын тигізген-ді. Кейіннен кіре тартты, ауылда инабатты жақсы адам еді, малын белсенділер тартып алған соң, үй-ішімен ашығып, ең алдымен бәйбішесі Бибай, артынан балалары өлді. Өзі үйде, жалғыз қалып ашығып, күні-түні зарығып зарлап жарық дүниемен қоштасып жатқаны. Осы ауылдың бас көтерер жалғыз жаны Ыбырай барып күнде халін біледі, жалғыз биесінің саумалын аузынан жырып соған апарып береді. Бәрібір, ақыры Мәжім де сарнап жатып бұл жарық дүниемен қоштасты. Міне, осылай Қосқойнаудағы ауылды аштық жайлап, бірінен кейін бірі – кемпір-шал, қатын-қалаш, бала-шаға баудай түсіп қырылып өліп жатты. Кейбір тың көлігі барлар Қарағанды, Екібастұз өндірістерінде, Кереку ( Павлодар ), Семей, Алматы қалаларында жақындары барлар соларға жаяу-жалпы кетіп жатты. Сөйтіп, ашаршылық апаты қазақ халқын ата мекенінен, туып-өскен жерінен ықтиярсыз айырды. Атамекен деген осы бір-екі сөзде ұлағатты ұғым, адамға өте жақын, ауызбен айтып болмайтын түсінік бар.
Өйткені, ежелден адамзат ата-бабасының қоныстарын, мекендеген жерін, мейлі ол құмды шөл, құлазыған құрғақ дала, суық Сібір, қия тасты Кавказдың тауы болсын, өзінің кіндік кесіп, кірін жуып өсіп-өнген жерін – Атамекенім деп, оны жанындай жақсы көреді, қимайды. Ол үшін жанын пида қылады. Сондықтан, адамның асылы да, ардақтысы да, қысылғанда тірек етіп сүйенері де, қуанғанда сүйінері де туған жер-ана – өз Отаны, Атамекені. Ертеден жыраулардың, ақындардың, ел-жұртын, өзінің туып-өскен жерін жырға, әнге қосуы, батырлардың туған ел топырағында өлсем деп арман етуі тегін емес. Міне, сол сүйікті ата мекенінен, туып-өскен қонысынан Сары-Арқа елін, бүкіл қазақ халқын рақымсыз аштық апаты жан-жаққа айдап шұбыртып жатыр. Бұлардың көпшілігі жол-жөнекей қырылуда, қалғандары азып-тозып есінен айырылуда. Бұған әкеліп соққан не себеп, кім кінәлі деген сұрақ өзінен-өзі келіп туады. Кім жауап береді мыңдап қырылған кемпір-шал, бала-шаға, қатын-қалаш қанына? Кішкене Шілік басындағы біздің ауылға жан-жақтан өзегі талып келген қарны қабақтай, мойны ырғайдай жас балалы аш-жалаңаш әйелдер іштен шыққан балаларын қалдырмай, әйтеуір бір үміт сағымын іздеп әрең жүретін.
Неше түрлі үңірейген, көз нұры кеткен кемпір-шалдар кішкене Шілік басындағы « Сүттіқұдық » басына келіп жататын-ды. Әкем Ыбырай діншілдеу адам еді. Шешеме « Бұл халыққа келген апат. Өле жегенше, беле жеу керек » деп, әлгілерге Баязит екеуімізден үйдегі бар тамақты, сауып отырған жирен биенің саумалын беріп жіберетін-ді. Бұл қайсысына жетеді, біз апарған болымсыз тамақты балаларға, жас балалары көздері мөлтілдеп жаудыраған әйелдерге алдымен беретін едік. Ал олардың өлгендерін әкем: « Сауап болады, қорықпаңдар » деп, немере інім Баязит екеумізге кішкене Шілік басындағы зиратқа көмгізетін. Кейіннен үлкейіп кеткен зиратты Беріктас бауырындағы ел таспен қоршапты. Осы үлкен зират сол кездегі өлген адамдар куәсі болып әлі тұр. Әкем Семейдегі Басар дейтін баласынан хат алып, сонда жүретін болды. Бізбен бірге Сарапанда отырған ағайындар да ілесті. Елдегі аш-жалаңаш, аш-арық әжесі Қадиша мен апасы Балжанды балаларымен алып кетуге Алматыдағы зоотехникалық мал дәрігерлік институтта оқып жүрген Сембай келіп, олар 8 адам, Оматай ақсақал 8 адам, небәрі 29 адам болып бірге жүрдік. Екі күн ауылдағы бие, сиырды жинап сауып бір күбіге құйып алдық.
Мен әкем Ыбырай мен шешем Әмиланы жирен биеге жегіп алып келе жатырмын. Сембай Керекуден нағашысы Баятақов, әжесі Қадиша мен Балжанды балаларымен мінгізіп алып келеді, қалғандары жаяу. Сембайдың әкесі Николай заманында Құрман тұзында істеп жүргенде тұз құлап өлген-ді. Шешесі Балдаш байға тиіп кетіп, өзі әжесі Қадишаның қолында өсіп, Кеңес өкіметі келген соң оқып көзін ашып келе жатыр еді. Ол қаршадайынан жетімдіктің, жоқшылықтың, кедейліктің зардабын әбден тартып, бала жасында жалға жүрген. Семей интернатында оқып, одан институтқа түседі. Ол өзі студент, міне, соңында он жеті аш-арық панасыздар, оларды қалай асырайды? Сонда да бұларды, міне, шұбыртып алып келе жатыр « өлсек бірге өлейік » деп. Бұл біздің халықтың ертеден бойына сіңген рақымшыл, туысын, жақынын қысылғанда тастап кетпейтін абзал қасиеті. Осы келе жатқан отыз шақты адамның ішіндегі бас көтерері – Сембай. Ол жаяу жүруге бір қажымайды және ешбір реніші жоқ, әмәнда тісі ақсиып жайдары мінезімен күледі де тұрады. Осы екі ат-арбалы және жаяу шұбырған көш намаздыгерде Омақалы көл басында дем алып, кешке бұрынғы ағылшындар ашқан көмір өндірісі бар Тақыр тамға келіп қондық.
Сембайдың әжесі Қадиша алып келе жатқан қара ешкіні сойып қорек еттік. Тақыр тамда әр жерден келіп жуа теріп, тышқан, суыр аулап талшықтап жатқан біраз аш-арық қазақтар бар екен. Біреуден біреу көп сөйлеп жөн сұраспайды. Онсыз да бәрі түсінікті. Анадай бір шеткеріде Желтауда тұратын Қызылауыздың баласы он екі күшігі бар бір итті тауып алып, сойып, үй ішімен жепті де, күшіктерін қақтап іліп қойыпты. Біз одан әрі жүргенде де көретініміз – ит, мысық, тышқан жеген аш-арық, қарны қабақтай, басы табақтай жалаңаш бала. Жирен бие жүрісті. Баянауылдан Керекуге тартатын қысқа жолмен суыт жүре отырып, үшінші күні таңертең паромнан өтіп, Омбыдан Семейге баратын пароходқа іліктік, екі күннен кейін Семей келдік. Пристаннан ат-арба жалдап алып Комиссар көшесі, 96-үйге – Басар ағайдың үйіне келіп, дем алдық. Бұл үйді кезінде Абай салғызған екен. Қазір бұл мекенжай Абайдың музейі. Ағай ол кезде облыстық Мемлекеттік банкі меңгерушісінің орынбасары болып қызмет атқаратын. Оны обком Сібірге ауған ( откочевниктерді ) қазақтарды поезбен әкелуге жіберген екен. Әке-шешем ағаның үйінде аштық көрмеді. Мен Семейдің ауыл шаруашылық техникуміне түсіп, оқу оқыдым.
Біз техникум жатақханасында жатқанда таң сәріден екі милиция күнде төрт баланы алып кетіп, ат-арбамен көшеде өлген кісілерді жинататын. Мен бұған талай рет қатыстым. Қалалық милиция бастығы біздің ауыл шаруашылық техникумның директорына келіп: – Біз аш-арықты көшеден жинап алуға үлгере алмай жатырмыз, көмекке 5-6 бала беріңіз, – деп сұрап, Айманов Әбдікәрім, Әлмурзин ( атын ұмыттым ), Баяндин Нұғыман, Жиреншин Әусағит, не бәрі алты баланың тізімін жазып алыпты. Біз оны білмейміз, қаннен-қаперсіз техникум жатақханасында жатсақ, ертемен екі милиция келіп бізді оятып: – Жүріңдер, – дейді. Бізге көмек бересіңдер, егер бас тартатын болсаңдар өлесіңдер, техникумнан шығасыңдар. Міне, тізім, бұған директор қол қойған, – деп дікілдейді. Амал қанша! Айманов Абдан маған: « Жүр, не болса да көреміз » деп, екеуміз арбаға міндік. Семейден төменірек Ертістің жағасында пристань бар, одан әрі көктемде су жайылатын затон дейтін жер бар. Бізді соған алып келді. Не қарап жүресіңдер, мыналарыңды неге жинамайсыңдар, ауру жұғады. Ол бізге: – Мына қорапты арбаға осы айналадағы өліктерді тие, – дейді. Біз шошып кеттік.
Бір шал, бір кемпірді өзі бас жағынан ұстап, біз аяғынан ұстап, арбаға салдық, әрі жүрдік, басында жастық бар, үстіне көрпе жамылған уыздай жас әйел, ар жағында екі адам жатыр. Көрпені ашып қарасақ, өлген анасының екі емшегін солпылдатып еміп жатқан 8-9 айлық сәби бала. Қорықтық, шошыдық, аядық. Милиция келді де баланы орап алып панасыздар үйіне апарамын деп оны алып кетті. Бізге өліктерді тиеңдер деп бұйырып кетті. Ол кеткен соң Айманов екеуміз қашпақ болдық, бірақ ол кешікпей келіп қалды. Оны айдап Семей вокзалына жақын бұрынғы « Сорочин » жәрмеңкесінен төменіректегі үлкен жарға келіп, соның жағасында тұрмыз. Лақтырыңдар, – дейді әлгі. Лақтырдық. Төменде толған адам қаңқасы, өлік иісі. Дозақ. Құбыжық көрініс. Сөйтіп, біз осы көріністен кейін бұрын өлік көрмеген жастар жатақханаға келе керуетке құлап, ең алдымен өкіріп жылап алдық, түнде денеміз қызып, құсып ауырдық. Ертеңінде өлікті жинауға басқалар кетті. Дәрігер келді, екі күннен кейін тағы да екі милиция келіп, бізді өлік жинауға салды және « Егер бармасаңдар техникумнен қуыласың » деп қорқытады.
Студенттер директор мен милиция қайда айдаса сонда барады. Ет үйренді, өлікті жинадық. Бірақ бұл көрініс естен шықпайды. Кейін Абдан екеуміз Алматыда жиі-жиі еске алатын едік. Айманов Әбдікәрім ( Абдан ) – Айманов Шәкеннің үлкен ағасы, ақылды, қарулы жігіт еді. Баяғы бізден Тақыр тамда айырылысқан 29 адам жаяу-жалпы 9-шы күні Керекуге жетіп, көбі сонда қалыпты да, Сембай әже, апасы, олардың балаларымен Татарка станциясында жатқанда Басар ағайға кез келіп, ағай оларды Алматыға баратын поезға мінгізіп жіберіпті. Сөйтіп, Сембай Алматыға жақындарына әкеліп, олардың бәрін орналастырып, аштық апатынан аман алып қалды. Бірақ оған осынша қыруар адамды асырап-сақтау оңайға түскен жоқ. Ол поездан түсіп келіп институттың бір бөлмесіне кіріп алып, ертеңінде тұрса өзінің елдегі жан жолдасы Ноғайдың Ысқағының Смағұлын көріп шүйіркелеседі. Смағұл да елден шешесі Пану апайды, жеңгесін, қарындасы Мәйкенді, інілері Зұлқарнайын мен Төлешті алып келіп, ол да институттың бір бөлмесіне кіріп алыпты. Смағұл осыларды асырап-сақтады және оқытты. Өзі көп уақыт Алматы облысының аудандарында райком хатшысы, райисполком председателі болып істеді.
Сембай талаптанып оқып, қалалық партия комитетінде, одан кейін орталық почта меңгерушісінің орынбасары болып істеді. Кейіннен партия оны Семей облысына жіберіп, оның аудандарында ұзын-ырғасы 27 жыл райкомның бірінші, кейде екінші хатшысы болып, кейде райисполком бастығы болып істеді. Көкпекті ауданында бірінші хатшы болып қызмет атқарып жүргенде машина апатына ұшырап, біраз уақыт райисполком орынбасары болып қызмет атқарды да, Алматыға келіп тұрып жатыр. Қазірде жасы сексен бесте. Персональный пенсионер, әйелі де 40 жыл мектепте сабақ беріп, пенсия алады. Үш ұлы бар, бәрі де жақсы қызмет атқарады. Оларды әке-шешесі жақсы тәрбиеледі. Менің екі ағам – Смағұл мен Рахымжан елде қалып, өмір бойы колхозда жұмыс істеді. Кейіннен Ибраев Рахымжан елде колхоздың бастығы болып тұрғанда 1937 жылы « халық жауы » деп абақтыға жауып, одан кейін айдап жіберіп өлтірді. Ибраев Басар Семейде банкіде, одан кейін Қарқаралы банкісінде, сосын төмендетіп, Жаңарқа МТС-інде істеп жүргенде « халық жауы » деп ұстап, Қарағанды абақтысына жауып, көп қинапты. Бірге болған кісінің айтуына қарағанда, күнде алып кетіп сұрап қинайды екен, ақыры бір күні өлтіріп тыныпты.
Әдетте біз оқып жүргенде « Россия – халықтар қапасы » ( « тюрьма народов » ) деп түсіндіретін еді, Ал Совет өкіметі кезінде – кешегі Сталин заманында халық қапаста болды емес пе? Бірақ « Ақсақ ат, бүкір құрт » – шындық ерте ме, кеш пе, бір шығады екен. Қазірде партия мен өкіметтің басшылығымен халыққа берілген бас бостаншылығына қатты қуанып, ойымызда жүрген, өмірі ұмытылмас өкінішті, міне, ашық айтатын болдық. Тек, ұзағынан болсын деп тілейміз. Менің замандастарымның бәрінің де есінде – кезінде халық сеніп сайлаған, кәрі-жас, кемпір-шал, қатын-қалаш, бала-шаға – ұрпақ болашағына сенген Голощекин, Елтай, Құлымбетов, тағы басқа сол кездегі Қазақстанды билеушілер неғып кетті? Халық қамын ойламай, жоғарыда айтылғандай, елді қатты күйзелтіп, аштан қырып қойды емес пе? Сондықтан тарих таразысы бұларды да тиісті орнына қояр деп ойлаймын. Басқа айтар ізгі пікірлері болмаса керек. Мен 1932 жылы Семейге келіп баяндама жасаған Голощекинді көрдім. Баяндама Луначарский атындағы театрда болады деп коммунистерді, комсомолдарды жинады. Голощекин шоқша сақалды, орта бойлыдан жоғары келген адам екен.
Баяндамасында « Қазақстанның жері кең, малы көп, беріңдер » дегені есімде қалыпты. Ал өліп, қырылып жатқан қазақтар жайында бір ауыз сөз айтпады. Атақоныстан шұбырып ауған қазақ аш-арықтарына жәрдем беріп, 50-60 асхана ұйымдастырған Новосібірдің обком секретарі Эйхе Москвада болған бір пленумда: « Голощекин үнемі мақтанып сөйлейді, қазақ халқы аштан өліп жатыр. Новосибирге қаптап кетті » деп сынға алған көрінеді. Көрген адамдардың айтуына қарағанда, « Елтай ақсақал » 1932 жылы Абай ауданына барыпты. Оған жолығамын деп Шаһкәрім келіп сөйлесіпті де, әңгімелері келіспеген соң Шаһкәрім кетіп қалыпты. Елтай Шаһкәрімді Алматыға алғызамын деп сөзін беріп, оны кейіннен ұмытып кетеді. Сонда Елтай белдеуде тұрған екі бұзауды, желіде тұрған үш құлынды көріп: « Мыналар неғып тұр, құртыңдар! Тігерге тұяқ қалмасын! » депті. Демек, « Тігерге тұяқ қалмасын » деген үндеу сол кездегі үкімет тарапынан тасталған үндеу болуы керек. Ал көпшілік халық оны елді құртқан надан белсенділердің ғана сөзі деп жүрді. Тауықбала Құлымбаева, Қарағаш селосының тұрғыны: – Әкемнің шешесі Мөрі үш жылдығын бұрын ойлайтын пысық кісі еді. Сол анамыз жидені қайнатып, құрт жасап, тыға берген.
Жиденің қабығынан шай қайнатып ішеміз. Жаужұмыр, құмтары қағып, талғажау етеміз. Жұрттың көбі күнкөріс қамымен әр жаққа ауып кеткен. Әр шұңқырда бір-бір үйден ғана қалдық. Есенқұл Жұмаділов, « Бақбақты » совхозының тұрғыны: – Біздің аудандағы ашаршылық 1931-1933 жылдары болды. Өзімнен үлкен ағайым Беке Жұмаділов алғаш артель ұйымдастырғанда-ақ актив болып, бригадир, бухгалтер мамандықтарында жұмыс істеді. Бір күні көктемде март, апрель айларының ішінде, қазіргіше сенбілік есебінде аштан өлген адамдарды жинады. Ел жертам қазып, сонда отыратын. Иесіз қалған үйлерде қатып қалған адамдарды жинап, көмді. Біздің семьяда шешем Айша, ағайым Беке, жеңгем Қатай, мен, Бекмұрат деген інім, Беке ағамның балалары Есмұрат, Бекбол – алты-жеті жанбыз. Елдің көбі қала жақта нан бар деп көшіп кеткен. Шешем қаланың қызы еді, Сиқым Қусирақ елінің қызы. Ел көшкенде: « Қаланың жағдайын білеміз, шашылып жатқан нан жоқ, көшпейміз » деп, өзін жеңгедей атастырған күйеуі Ибабайға ілеспей, отырып алған. Сондағы сенгені – ұраға тыққан тарысы бар екен. Бізді сонымен асырап шығам десе керек.
Сол тарыдан пісірген тамақтан ағайға екі қасық, жеңгейге екі қасық, балаларға бір қасықтан салып береді. Тамақты бөлетін шешем ғана. Қыста жеңгем мен шешем Іле бойындағы тоғайға кетеді. Содан шырмауық деген шөпті әкеп, турап, ыстық тамақ жасайды. Көп қайнағанда қойылып, ет жегендей терлейміз. Сонда да болса Бекбол аштан өлді. Жеңгеміз оның үлесін жеп қойып жүреді екен, содан өлді. Кеткен әкеміз бұрынғы семьясымен, алты баласымен, әйелімен Алматы мен Іленің екі ортасында аштан өлген. Халық қаңғымай қайтеді, қолдағы малды үкімет жинап алса. Кейін артель ұйымдастырған соң « братская помощь » ( біздіңше « прадиабомош » ) деп мал, астық бере бастады. Ең алғашқыда бізге бір сиыр тиді. Ол сиырды үйге байлап, жанына қалеп қойып, жапасын сыртқа шешемнің өзі төгеді. Өзі есік алдына көлденең жатады. Бұл тіршілік көзі малды сағыну сезімінен, біреу ұрлап кетеді деген қорқыныштан туған әрекет еді... Сол жылдары Алматыда тұз ашаршылығы да болды. Шойын жол жоқ, тұзды ешқайдан алып келмейді. Сары үйсіндер егін екпейді. Оларда түйе көп. Өйткені жерінде маса жоқ, түйе жейтін шөп көп.
Олар күз түсе Қаройдағы Қорыс деген жерден қара тікен тұз алып, бума қап тұзды аузы байлауға келмей тырсылдап тұрған бір қап тарыға айырбастайды. Менің шешем әлгі екі центнер тарыны осылай тапқан екен. Ашаршылық жылдары тауып берген тағамның тағы бір түрі – құмтары. Ол Балқаш ауданының құмдарында көп-ақ өседі. Қаңбақ тәрізді тікенек-тікенек шөп. Қолға ұстауға келмейді, айырмен жинап, алаша үстіне салып, ағашпен сабайды. Сонда дәндері түседі. Өте ұсақ, төрт-бес дәні тарының бір дәніндей. Оны қазанға отты жай жағып, құмды араластырып салып, қыздырады. Құмды қайтадан желге ұшырады. Сонда таза дән қалады. Қолда аз ғана қоры бар біз осылай күн көрдік. Түгі жоқ аш-арықтардың ешнәрсеге әлі келмейді, шетінен қырылып жатыр. Жертамда семьясымен қатып қалғандар аз емес. Шұбаған ел көшкенде әр-әр жерде қалған өліктер қаншама. Біздің Алақанбай деген бір туысымыз бар еді, сол қашып жүріп, адам жеп күн көрген. Соның бәрі ашаршылықтың зардабы. Әбдіхан Рахымов, « Бақанас » совхозының аға шопаны: – Әкемдер Іленің арғы беті Ақтоғайға кетіпті. Бауыры Балабай Рахымов сол жақтағы колхозда басқарма болатын. Райс Төлегеновтің әкесі де сонда болған.
Туыстарымен ептеп-септеп күн көрем деп ойлаған ғой. Жалғыз біз емес, ел жиналып бір-ақ күнде көшкен. Киіз үйлері сол күйінде қалған. Халық көзіне көрінгенді жеген. Көн тулақты қайнатып, сорпасын ішіп, сіңірдей шайнап, қорек тапқан. Бәрібай Жайлаубаев, « Бақбақты » совхозының тұрғыны: – Ол кезде әркім ру-руымен, ауыл-ауыл болып жеке отыратын. Іле станциясына бардық. Жарқамыс деген Жаныс елінің жерінде бір қыстадық. Келесі жылы Еңбекшіқазаққа аударды. Онда егіс еккен колхоз тәрізді бірлестікке бардық. Жаздай жас балалар темекі жинадық, үлкендер колхоз шаруасын істеді. Бізді көшіру себебі – егін жоқ. Малды жоғарыдан алды. Жоғарыдағылар халықтың хал-ахуалын ойламай, қалай болса, солай бұйрық бере берді. Сонау Қаройдан бастап топтап айдады емес пе, көшесіңдер деп. Көшкенімізді қайтейік, сол жылы қыс қатты болды. Нағыз ашығу енді басталды. Әкем үш ағайынды, әрқайсысының үш-төрттен баласы бар. Бәріміз бір үйде отырдық. Азық жоқтығы өз алдына, халық жаңа қонысты да жерсінбеді. Кең далада еркін жүргендер таулы жерді жатырқап, ауру-сырқауға ұшырады. Әсіресе, іш ауруы көбейді.
Содан қыстың ортасында әкем, інім, әпкем үшеуі бір-ақ күнде өлді. Екі-үш күннен кейін екі ағайым баласымен өлді. Өлген адамдарды көмуге шама келмейді, күш жоқ, үйдің төбесін бұзып, топырағымен көміп тастадық. Көктемге салым жеңгем іні-қарындасыммен қайтыс болды. Шешем екеуміз ғана қалып, Алматыға қайтадан қайттық. Жолшыбай жолдың өзі сай, қабаққа сүйеніп өлген адамдардан аяқ ала алмайсыз. Әртүрлі кейіпте тікесінен тік тұрып та, жатып та, отырып та өлгендер бар. Май айының ішінде Алматыға жеттік. Онда да халық аш. Қалаға іздеп келгеніміз – қазақ атты әскеріндегі ағайымыз. Семьясын тауып алып, май айы толық сонда болдық. Содан кейін 1933 жылы Балқашқа қарай қозғалдық. Төрт жесір әйел, үш-төрт бала. Осы екі ортаға бір айдай жол жүрдік. Жаңадан пісіп келе жатқан егіске балалар кіріп кетіп, масақ ұрлаймыз. Үлкендер қуырады. Ел жаңа бас құрап, серіктік бола бастапты. Серіктікке кіріп, Ақтоғай колхозында колхозшы болдық. Тезекбай Рыскелдиев, « Ақкөл » совхозының тұрғыны: 1930-1931-де малды жинап алды. Бұл жылы ел балық-бақасымен аман шықты. Әбден малға үйреніп кеткен халық күн көрістің басқа көзін таппады.
Әйтпесе, берісі Іле өзені, арыда ( Жиделі, Қарой жақта ) Балқаш көлі бар. Бірақ балық аулайтын құрал-сайман жоқ. Білместік, әйтпесе тоғайда кендір мол, содан сүзекті тоқып алуға болады екен-ау. Жоғарыдағылар да халықтың қиын халін көре тұра жағдай жасамады. Ең болмаса балық аулайтын құрал ұйымдастыруға болар еді ғой. Халық қырылғаны емей немене, бір атаның баласы 30-дан аса үй едік, екі-ақ шаңырақ қалдық. Ауданда Сарман, ауыл кеңес бастаған Шүленбек еді. Сол 1932-де аштықтан адамдар алғаш өле бастаған кезде белгілі халық ақыны, жерлесіміз, марқұм Медет Жиенбаев былай деп өлең шығарды: Болыс боп біздің елге Сарман келді, Көңілінде кедейлердің арман келді. Артынан Шүленбегім келіп тұрды, Жазасын кедейлердің беріп тұрды. Ес кетіп, есеңгіріп жүрген кедей, Там-тұмдап анда-санда өліп тұрды. Ізбасар Бұлыбаев, « Көктал » совхозындағы Ұлы Отан соғысы ардагерлер советінің председателі: 1931-1932 жылдары әр мал қатаң есепте тұратын. Тіпті, мынадай да оқиға болды. Содан жазасын толық өтеп, 1942 жылы оралды. Кедейдің де, орташаның да малын жинап-теріп алды. Жан сақтайтын тор, мылтық болмады.
Балық, қоян, қырғауыл аулап жей алмаған, қорасында малы, ұрасында дәні жоқ жұрт ашықпағанда қайтсін. Менің әкем Бұлыбай Әділбаевтың қаршығасы болған, сонымен біраз туысты асырады. Бригадир Мұзафар Исабеков әкелген тұқым есебінен, яғни егіске себетін бидайдан жан сақтау үшін бір-екі кеседен береді. Жан сақтаңдар » дейді. Сол үшін бес жылға сотталып кетті. Көп ел қырылып, арқалап келе жатқан бала-шағасына дейін тастап кеткен. Әппақ үйлер тігулі күйінде қалды. Мына оқиға да әлі есімнен кетпейді. Шешем мен әкем екеуі балық аулауға, Досбай ағам қақпанмен тұзақ салып, қаршығамен қоян ұстауға кетеді. Ізтілеу інім екеумізді үйге қамап, тастап кетеді. Өйткені адам жегіштер шығып еді. Бізде бір мысық бар еді. Бір күні Шоқырайдың маңында тұратын өз ауылымыздың адамдары келіп, « мысықты беріңдер, әйтпесе өздеріңді соямыз » деп қорқытты. Есікті ашпай, тесігінен бердік. Солар мысықты бір асып жеген де өлген. Қыстан жабайы шошқа тауып алып шығып, көктемгі су түсе балыққа іліндік. Балықты асып бір жейміз, сүйегін кептіріп, диірменге тартып, әппақ атала қылып және ішеміз. Кей адамдар былай жан бақты.
Сауысқан, қарғаның етін жеді. Сосын сабын жасаймыз деп бір жыл, жарым жылдан бері сақтаған сүйектерді қайнататынбыз. Соны сары сорпа қылып ішті. Жаужұмырды оттың астына құмға көмеді, үстіне от жағады, сонымен жан бақты. Әкемнің әкесімен туысатын Исабек, Мұсабек деген кісілер болды. Мұсабектен бір қыз қалды, басқалары түгел қырылды. Қауымбай деген туысымыздың балалары аштан өлді. Қазір ол жер « Қырғын қыстақ » деп аталады. Адамдардың сүйектері сыртта жатыр. Әрқайсысында 500-600 семьядан, түгел аштық құрбаны болды. Садықбаева Әлтай Жақтыбекқызы: – Отыз екінші жылғы ашаршылықта біздің Балқаш жоғары ауды. Менің жиырма жастағы, келіншек кезім. Екінші балама аяғым ауыр. Ешқандай артық дүние алған жоқпыз, үш-төрт үйге бір атарба, соған бір-бір көрпе-жастығымызды салып, өзіміз жаяу жүреміз. Абысынымның екі кішкентай баласы бар, арбаға солар ғана отырады. Мен де қатты шаршаймын. Тамақ жоқ, әл жоқ. Көбіне түнгі салқынмен жүреміз. Сонда арбаның артындағы көлденең ағаштан ұстап, маңдайымды қойып, ұйықтап отырам. Аяғым жүреді, көзім ұйқыда. Жолда түсік тастадым. Бес-алты айлық қыз бала екен, бір аяқ, бір қолы семіп қалған.
Сонымен итшілеп жүріп, құр қаңқамызды сүйретіп, Ілеге, қазіргі Қапшағайға жеттік. Сол жерге Байғали деген бурыл сақал кісі келді. Сол адамдарды көшіріп әкелесің. Ие боласың » деп жіберген екен. Осы жерден бізді воинский вагонға мінгізді. Содан тура Байсеркеден түсірді. Одан ары шойын жол жоқ екен, дүйім ел тағы жаяу шұбадық. Байсерке тұсындағы Қолсаз деген жерге бардық. Жаныс деген ел екен. Барысымен жайқалып тұрған ақ бидайға ораққа түстік. Ораққа түскенде, орып-орып тұра бергенде, белім кілт ете түсті де, иліге алмай, тұрып қалдым. Жолдағы тауқыметтің әсері де, мына белдегі шұңқыр содан қалған. Сәл суық болса, жай таптырмайды. Түсте күлше береді, кешке 500 грамдай ұн береді. Ферма жаңадан ашылған, әлгі Байғали ферма бастық екен. Ұзын бойлы, қара кемпір бар, бастықтың шешесі. Сауыншылар ферманың сиырларын сауып, сүтті сол кемпірге өткізеді. Ол бізге бір литрден сүт береді. Сүтті құйып, ұннан кеспе істеп ішеміз. Бұл жазда жақсы болып, ес жиып қалдық. Сол жерде қыстау көп екен. Бір-бір тамға кіріп алдық. Қурай, сабан жағады екен.
Оны жинап алдық. Қысқа қарай бізге – балқаштықтарға бір-бір пұттан бидай берді. Көзге тиген сүйелдей көрініп, « атқа шөптік » ( « откочевник » ) атандық. Өйткені жергілікті жұртты « Бұлардың Алматыда бір-бір үйі бар, соған ұрлап бидай апарып, тығып қойған » дейді. Жиналған астықты үкіметтің « заготзерно » дейтін астық құятын пункті бар, соған апарып құяды. Қыстыгүні сол ел жаппай қырылды. Аштықтан. Жүндібай деген бригадиріміз бар еді, біз кетерде соның өзі ісіп-кеуіп жүрген. Білмеймін, тірі қалды ма, жоқ па?! Бір пұт бидай қашанға азық болсын, қыстыгүні біздің ел де қырылды ғой. Біздің Есдәулет деген атамыз, үйі жеті-сегіз жан еді, бір күні от айналып жатқан қалпында бәрі аштан қатып қалған. Қолдан келер қайран, бөліп берер түгің жоқ, құр күйзелгеннен басқа. Әркім өз тіршілігі үшін күреседі. Менің жас уағым дедім ғой, біз қырман қақтық. Кішкене алашаға бидай, тарының сабанын қағамыз. Әлгіден бір кесе бидай ма, тары ма, табамыз. Әкеліп қуырып, ботқа қылып жейміз. Есікті жауып алып ішеміз. Әйтпесе әлі барлар тартып алады.
Соның өзін аңдиды ғой. Қырман қаққанды айтам. Екі-екіден дорба аламыз. Бір дорбаға тез-тез қағып, алысқа апарып тығып қоямыз. Тексергенде екіншісін көрсетеміз. Оның түбінде азын-аулақ дән болады, соның өзін тартып алып қояды. Осы Бақанаста Сейдахмет деген ақсақ шал бар. Соның әкесі сексендердегі кәрі шешесін арқалап, ақыры әл-ауқаттан айырылып, кемпірді жолда тастап кетіп еді. Сендерден үш күн кейін өлермін-ау » деп тықшыңдап, қалмаушы еді, амал не, өзі өлім халіндегі баласы Байсеркеге дейін алып жүре алмаған. Байділдаева Күләш деген қыз, кемпірдің кенже баласы Жұмабай, бәрі ұлардай шулады ғой « Апам қалды » деп. Іледегі аш елдің бастығы Сейдаханның әкесімен туысқан Әкімбай деген кісі екен. Аш елді жиып, норма береді. Ұзыннан-ұзақ барақ, сонда жатамыз. Нормалары – үш мезгіл көкпеңбек суп, жарты тілім қара нан. Соны ауқат қыламыз. Бұған шыдамағандар бұрын арам өлген малдың қурап қалған сүйегін қайнатып ішеді, сіңірін кеміреді. Кепудің ( ОГПУ ) адамдары барақтарды аралайды. Жаңадан қосылғандарды көреді. Аш па, тоқ па тексереді. Қоры барлар үкіметтің тамағына ортақ болмасын дегені де.
Аштық алдымен адамның ақылын алады екен, айтқанды тыңдамай, өлген малдың сүйегін жеп, өліп жатқандар көп. Байсерке мен Жетігеннің арасында айқасқан бидайды ( қар кеткен, көктемгі уақыт ) көріп, бір пұттай бидай қағып алып едім. Менен басқалар да сөйткен. Масақ қой, қарға-құзғын да жеп жатқан. Жанында ауыл бар екен. Қазақтар « Ұндап алыңдар » деп келі-келсабын берді. Қуырып, талқан қылып алғанбыз. Дем алған жерде талқаннан ауызымызға құйып, асырап жатқан жерге жеттік емес пе? Сол талқаннан азын-аулақ қалған, соны талғажау етіп, үкіметтің супы мен нанын жеп, басқа бір нәрсе аузыма салмай, күн көрдім. Соның арқасында іш ауруынан да, аштықтан да аман қалдым. Өкіметтің тамағын ішеміз де жатамыз. Апрельде қой қоздады. Бізді қой совхозына жіберді. Қойын, қозысын бағып, сүт сауып, айран ішеміз. Аққа жеткен соң, ел қатарына қосылып, енді, міне, осы уақытқа дейін қалт-құлт етіп жүрміз. Ел үстіндегі үйін, небір қымбат дүние-мүлкін тастай қашты емес пе? Жолдың шетінде қирап жатқан өлік. Оңы мен солы бірдей.
Қатипа киген, жібек пен торқаға бөленген жас қыз-келіншектер де өліп жатыр. Ол кезде қатипа, қазір пүліш дейсіңдер ғой. Бірақ пүліш қатипаның қасында әдірем қалады. Қатипа тозып біткенше өңін бермей, құбылып тұрады. Сондай асыл матаға, асыл тастарға малынғандар да сол асылдарына бір уыс астық айырбастап ала алмай, аштан қатты. Өзімнің Тапан деген бауырым, үстінде ақ жейдесі бар еді. Ақ жейдесін айырып, қасқыр жеп кетіпті. Сауытбай деген жалғыз бала қалып, ол да Ұлы Отан соғысынан оралмады. Сөйтіп бір атадан бір адам да қалмаған жайт көп кездесті ғой. Адамды қасқыр ғана емес, адамның өзі де жеді емес пе! Әсіресе Ақкөл жақтан Қоралас дегеннің аты сұмдық шықты. Оны жалғыз мен емес, елдің бәрі айтады, бәрі біледі. Иесіз қалған ауылда Қарасаздан бері шұбап келе жатқан адамдарды аңдып, сойып жейді екен. Көк шәугімі бар екен, соған асып жейтін көрінеді. Осының бәріне әбжыландай ысқырған ашаршылық кінәлі. Сол ашаршылық неден туды? Малды өкімет сыпырып алды. Ол кезде егінді соқамен айдайтын. Соқаға өгіз жегетін. Өгіз жоқ, мал жоқ, соқаны немен айдайды?
Қолмен іс өне ме? Тіпті көміп қойған астығымызға дейін мылтықпен, темір істікпен тінткілеп жүріп, тауып алды емес пе? Осының бәрі момын халыққа жасалған қастандық қой. Күйзеле, күңірене сөйлейді. Аштан өлген туыстарын, таныстарын толық тізіп шығуға тырысады. Бірақ, оның бәрінің аты-жөнін жазып алу мүмкін бе? Қариялардың ниеті дұрыс. Жазықсыз, аштан, қорлықпен жан тапсырған жандардың ең болмаса есімдерін еске түсірсе, рухы риза болып, қабірінде бір аунап түссін дей ме екен... Қайсысының қайда қалғанын, қабірінің бар-жоғын білмесе де. Сондықтан да батылырақ ізденіп, көмескі нәрселерге үңіле түсесің. Қолдан жасалған « табыстар » мен « жетістіктердің » тасасында халықтың ашаршылыққа ұшырағаны, тіпті кейбір ауыл, аймақта қыбырлаған жан қалмауы ақиқат шындық екенін енді ғана айта бастадық. Жергілікті халықтың тіршілік-тынысын ескермей, бүкіл ауыл-аймақты қияметке тап қылған жандайшаптардың өресіздігі мен тышқан тірлігі жаныңды жаралайды. Бүкіл Қазақстанды қамтыған сол бір зұлмат зобалаңнан сырт қалған ауыл жоқ десек, бір ғана ауданның бастан өткерген қияметі арқылы көп жайды аңғаруға болады. Мәселен, біздің қолымыздағы Шет ауданына ( қазіргі Жезқазған облысы ) қатысты деректер жан түршігерлік. Сарғайған қағаздардан талайдың көз жасын көргендейсің.
Архив деректерінің айтуынша ( Қарағанды облыстық архиві, Р 5, тізбе 1 ), 1932 жылдың бас кезінде Шет ауданында 36568 жергілікті тұрғын болған. Ал осының алдында ғана, ірі байлар кәмпескеленгеннен соңғы, 1930 жылы жүргізілген санақ бойынша жұрт қолында қалған мал саны – 107 832 бас екен. Ал 1933 жылы осыдан 1752 бас қана мал қалыпты. Бұл – « Аша тұяқ қалмасын, асыра сілтеу болмасын! » деген ұранның қалай жүзеге асырылғандығының нақты дәлелі тәрізді. Малынан айырылған жұрт жаппай қырыла бастайды. Архивтің куәландырунша, осының нәтижесінде 1933 жылы Шет ауданында небәрі 5021 адам қалыпты. Аудан орталығы маңында мың адам көмілген шұңқыр бар. Мыңдаған адам жол бойы сай-салада ит-құсқа жем болып көмусіз қалды. Ел басынан өткен жан шошырлық жағдайлар әлі де көптің жүрегін дүрліктіреді, қариялардың көзіне жас үйіреді. Қарт ұстаз Сухибек Әбдірахимов 1930 жылы 8-ауылға қарасты Бұғылыда 150 үй болғанын, 1934 жылы жетім-жесірді жеке үй санағанда 37 ғана үй қалғанын, 8-ауылдың адам саны жетпегендіктен 4-ауылға қосылғанын айтады. Ауылдағы еңбек-соғыс ардагері Қапас Жанасылов бір ғана ұзыны 10-12 шақырым Манақа өзенінің екі жағынан 5-ауылға қарасты 7 атаның баласы 1932 жылы үрім-бұтақсыз құрып кеткенін санап берді.
Соның ішінде 20 түтіні бар Көкек ауылының орны таза тып-типыл. Міне, осы қайғылы оқиға көкірегі ояу, зерделі азаматтарды бейтарап қалдырмаған. Халық ақыны Маясар Жапақов ( 1879-1965 ) өз көзімен көрген зұлмат туралы көптеген өлең тудырғаны, ащы шындықты көркем тілмен айта білгені мәлім. Бірақ ол туындылар тырнақ астынан кір іздегендердің, белсенділердің кінәсінен түгел дерлік сақталмаған. Парасатты оқырман ақынның жарияланып отырған өлеңінен, оның авторының көңіл-күйін, уақыт ауыртпалығын аңғаратыны анық. Маякең 1943 жылы өткен республикалық ақындар айтысына қатысып, бірінші орынға ие болған-ды. Маясар Жапақов – өткен замандарда жасаған ақын, жыраулар мұрасын сақтаушы ретінде де әдебиет тарихына белгілі. Маясар Жапақов, 1932 жыл: Жазамын қарындашты қолыма алып, Мұңымды таза тыңда сөзге нанып, Елімнің қасіретін тартып жүрмін, Көңілді көтере алмай әнге салып. Жазғалы қарындашты қолыма алдым, Қызығы болмады ғой жиған малдың. Бір күндік азығың жоқ, үміт бұлдыр, He болды енді халің қайран халқым? Жайлау жер, ессіз қалды қыстауменен, Ақ доңғал, екі Бесік, Үш тауменен, Белсенді атқа мінген болып мықты, Қорқытты қара басты ұстауымен.
Дүние опасы жоқ бір күншілік, Түсіп тұр қайран елге бүліншілік, Шалғыны үзеңгіні соғатұғын, Қалды ғой шашы тимей есіл Күлік. Жұрты жатыр, бар елдің болдық кемі, Ақыл-іс қанбайтұғын сөздің емі. Сырлытам, Қоныспай мен Деней қызыл, Бір шеті ұшқан құс жоқ Шетпай көңі. Дүние жаңа білдім жалғанына, Жеткізген кімді тағдыр арманына, Сыңсыған қалың елдің орнында, Таң қалдым жалғыз бала қалғанына. Ақындар сыйлағанға кеткен дәндеп, Қаймақ шай, бал қымызды ішкен сәндеп. Жылы көң Елемес пен қайран Қия, Жарықтық ессіз қалды есіл Сәмбет. Шашылған дүние-мүлік толып жатыр, Маякең ортасында қонып жатыр. Қажының мешіті мен ағаш үйі Жын ойнақ, қыз ойнағы болып жатыр. Сұраймыз артын бер деп жалғыз хаққа, Қоймайды иман бермей көңілі аққа. Адамның басы алла добы деген, Айдаған амал бар ма топыраққа. Босыған жақынды іздеп бара алмадым, Хат-қағаз тым болмаса сала алмадым. Мақыш мен Дауылбайлар тірі ме екен, Хабарын анығынан ала алмадым. Ойламай жүргенім жоқ тоқтығымнан, Тұрған жоқ жалым асып шоқтығымнан. Ат қылып бұл күндері таяқ мінген, Көремін тұрмысымның жоқтығынан.
Ағаңның осы кезде көңілі қаяу, Тірі өлік әйтеуір жүр ұйқылы-ояу Туысқан жер ошаққа көмеді деп, Абадан Тағылыма келдім жаяу. Айтқанмен лаж қайсы енді бұған, Тыңдай ма әпербақан, біліп туған, Ағаш үй, қора-қопсы құлап жатыр, Сай-сайы Тағылының құлазыған. Бұл күнде кім бар бізден ұялатын, Шама жоқ қарсы тұрып кек алатын. Скәндір, Әбдікәрім қашқындардың, Көз көрді, құлақ естіп қиянатын. Скәндір, Әбдікәрім – танығаным, Өлімге қиған түгел шыбын жанын. Кек алар жауын шіркін танымаған, Торыған тірі қалған елдің маңын. Құрбаны болып жүрміз надандықтың, Ойланбас артын көрдік жамандықтың. Бес адам келген бетте салып бүлік, Алып қалды арбасын Сағындықтың. Дүние осыменен тұрады ма? Жеткізген кімді құдай мұратына, Дегенмен шіркін өмір болжаусыз ед, Әркімнің салып жүрмін құлағына. Дүние бір күн онда, бір күн солда, Үнемі тұрмайды екен түгел қолда. Не жақсы, нелер ақын, не жалғыздың, Қалды ғой ажал жетіп басы жолда. Маякең әнге салып зарлады ғой, Зарлауға тіл мен жағы талмады ғой. Түтінің тұман болған қайран елім, Бір үйден қыстау басы қалмады ғой.
Оң сөз бе, осы сөзім қарсылық па? Әркімдер мырза болар баршылықта. Ескі киім, дорбаңның түбі болса, Туғанға қараса жүр таршылықта. Енді сол көзім көрген алапат аштық жылдарынан әңгіме қозғап көрейін. Менің туыстарым 1929 жылы ұйымдастырылған Шиелі колхозына мүше болды. Еріктілік естен шыққан, « социалистік жарысқа » түскен халық 1930 жылы жаппай колхоздасты. Сонымен бірге артық астықты мемлекет қорына тапсыру, берілген жоспар бойынша тұқым қорын құю, ауылшаруашылық салығын тез, күнде төлеу, ұтыс қарызын тарату, өзара салықты жедел жинау науқандары қарбалас, қатар жүргізілді. Кулактардан бес еселеп алу қамтамасыз етілсін. Оны төлемегендердің асыл жиһаздары, құнды мүліктері бәсеке саудамен сатылсын. Ауыл шаруашылық салық пен өзара салық, ұтыс қарызының төлемін 24 сағат ішінде төлеуден бас тартқандар үкіметке бағынбаған ретінде қара тізімге алынсын ». Осындай нұсқауларға сүйенген белсенділер патша үкіметінің жазалаушы жандармынан кем түскен жоқ. Бір өлуден құтылмайсың » деп, көрші Сәмерке ауылы да « Жаңа тұрмыс » колхозы аталған. Колхоз басқармасының бастығы болып Темірғали Нұртазин ( кейін белгілі ғалым, жазушы ) сайланды.
Құдайсыздардың құдіреттеніп, мешітті құбыжық көріп тұрған кезінде, сол ауылдағы Тоқбай хажының мешіті ( Омар дейтін қарт мұрагері бар-тұғын ) астық қамбасына айналдырылды. Көрші селомыз Семиполкада жеті сайын болатын базар жабылды. Астық саудасына қатаң тыйым салынды. Шаруа малы – қозы-лақ және үй қояны, қаз-үйрек, тауыққа дейін тізімге түсірілді. Мұның бір де бірін сойып, сатуға ешкімнің хақысы жоқ. Мал мен үй құстарын, қояндарды аман сақтауға міндетті болып, семья басы тізім кітабына қол қойды. Осындай қысымға төзбей, жетінші ауыл кеңесіне қарасты халық көтеріліс жасады. Бірінші мақсат – өздері құйған тұқым мен астық қорын қайтарып алу. Қамба құлпының кілтіне талас болып, коммунист-комсомол мен шаруалар арасынан қақтығыс туып, күзетші комсомол майып болған. Ол хабарды естісімен, көтерілісті басу үшін, аудандық ұйымдар атынан сол елдің жігіті Жақия Уақбаев пен милиция бастығы Шалабай Ботбаев жіберілді. Барған бетте Уақбаевты әйелдер тұтқынға алып, ерлер Ботбаевтың қаруын тартып алып, белінен арқан байлап құдыққа салған. Ол хабарды естісімен тұтқындағыларды босату үшін және астықты күзетуші комсомолдарға нұсқау беруге РПУ бастығы аттанған.
Халық оны да жазаламақшы болып, қару көтерген сәтте көтерілісшінің бірі оққа ұшты... Көтеріліс жазалаушы отряд есепті әскери күшпен басылды. Аудандық партия, совет органдары « Мұндай жаулықты ұйымдастырушы – кулактар » деп тауып, ауқатты шаруаларды кулак қатарына алып, мал-мүлкін кәмпескелей бастады. Жұрт бір-бірінен қарыз алып, қарыз беруден қалды. Бұрынғы алған ауыс-түйістерін сіңіріп кетуге көшті. Соның салдарынан араздық, ұрыс-керіс, төбелес көбейді. Сөйтіп, береке-бірлікке іріткі түсті. Осы кезде... « балапан басына, тұрымтай тұсына » дегенге сәйкес, босқындық басталып кеткен. Голощекиннің бұл ұранына да тәнті болды халық. Тиісті жоспар бойынша, 21 уақ колхоздан ( ауылдан ) бір ірі колхоз құруымыз керек болды. Болашақ колхоздың аты, кесілетін меншікті жері, орны қайда болу керек? Осы үш мәселе едәуір талас туғызды. Мысалы, Жәмеңке ауылының өкілі: « Қаламыздың орны жыртулы. Атын « Шаукер » деп, арғы атамыздың есімі етіп қоялық. Біздің жер бірінші категорияға жататын қара топырақты... » дейді. Оның сөзін аяқтатпай Қантай руының өкілі: « Алтын топырақты болса да Шаукеріңді атама. Қалаңның орны барлық елді мекеннің бір шеті.
Ең жақын деген Шиеліден алты шақырым, біздің Келдібайдан қырық шақырым. Жерің Семиполке мен Стаганның аралығында жатыр. Егінді аспанға егемісің? Меніңше, қисынсыз ұсынысты қабылдамау керек. Біздер – Тілеміс, Беген, Бәйтей, Бекқожа, Асыр, Мауытбай, Дүйсенбі, Қыздар, Бөрібай және басқалар жеке колхоз болып келгенмен, рулас ел болғандықтан жеріміз тұтасып жатыр. Бір кезде Тұрыпберді атамыздың 22 мың жылқысы жайлаған жер. Сол жерді болашақ колхозға бағыштаумен бірге, атына да, затына да өзіміз ие боламыз » деп қасарысты. Біз – С.Қалиев ( коммунист ) С.Смағұлов, Т.Нұртазин мынадай ұсыныс жасадық: « Іріленген колхоздың аты, ешбір жер ата-баба атымен аталмайды... 1929 жылдан Балуан көліне ондаған шаруа ТОЗ болып қоныстанды. Мектеп те салынды. Ендеше колхоз сол жерге қоныстануы керек. Оның аты Балуан болуға лайық. Малай балуан – Орта жүзге абырой әперген азамат. Қанаушы таптың қолынан қаза тапты. Тіпті көппен бірге көмілмей, « Балуан » көлінің терістік-шығысына жалғыз жерленді ( Оба соның зираты ). Сондықтан қазаққа танымал адамның атымен атайық ». Сонымен, ел шілде-тамыз айларында Балуан көлінің күнгейіне көше тәртібімен үй тікті.
Киіз үйлі көшеге Сталин, Голощекин, Исаев, Құлымбетов, тағы басқалардың есімдері берілді. Шырынды ала кетейін деп едім, туыстарым қарсы болды. Алдымен өзің орналасып ал » десті. Бұл сөзді Шырын да қостады. Халық аңқылдаған аңызақ, шыжыған шілдеге қарамастан, құрылыс жұмысына жанталаса кірісті. Негізгі құрылыс материалы – шым және ескі қоныс жабдықтары. Бәрі өгізбен тасылып, қол күшімен істелді. Мен шым ойып, үй іргесін көтеруге көмектестім де, оқуға жүріп кеттім. ҚазПИ-дің физика-математика факультетіне қабылданып, оқи бастадым. Әкемнен, Шырыннан келген хаттарды оқып, күйзелумен күндер өтіп жатты... Бірінші хаттағы жазылған жаңалық: « Аша тұяқ қалмасын, асыра сілтеу болмасын! » деген ұран бойынша, малды түп-түгел орталыққа өткіздік. Өзің көріп кеткен қуаңшылықтың қырсығынан егін шықпай қалды. Тұқымдық ала алсақ жарар еді ». Екінші хатта: «... Халық ашығуға айналды. Соның салдарынан колхоздан қашу көбейіп барады. Колхозда бала-шағасы көп адамдар мен қарттар ғана қалатын шығар. Әзірше тұрмыс жаман емес, алаңдамай оқи бер ». Үшінші хаттың жаңалығы: « Колхоз бастығы Пішенбаев Мұқы кеңсенің есігіне үлкен құлып салып, бір түнде жоқ болды.
Кетерінде құр кетпей, жүзге жуық жылқымызды айдап кетіпті. Жүнісбайдың Рақымы бастық болды. Келесі хатта: «... Рақым түсіп, орнын Әубәкірдің Қайырбайы басты. Колхозшылар аштан өле бастады. Соған қарамастан, « Астық жоспарын орында! Тұқым қорыңды толтыр! » деп дігер қағуда. Әпербақан белсенділерден Комсод деген топ құрды. Олар Колчактың жазалаушы отрядынан кем түспейді... ». Алаң болса, дұрыс оқымас деп, уайым-қайғы жазбайтын едім. Енді шындықты жазуға тағдыр мәжбүр етті. Ел басына зілзала пайда болды. Атадан ұл, анадан қыз айырылған заман туды. Талай абзал азамат аштан өлді. Үлкен ағаң ( өзіне тете інісі ) Ілияс та қазаға ұшырады, Нұрғали екеуміз қабірін екі күн қазып, әрең жерледік. Біреуге біреу қол ұшын бере алмайды. Сенің киімдеріңді, үйдегі құнды деген нәрселерді лау тарта барғанда сатып, бір центнер ұн алып келе жатқанда, аштан бұрлықты ғой деймін, бір атым өлді. Тірі қалғаны жайсыз еді. Оны ағытып, жаяу жетелеп, елге жеттім. Ат пен шана, ұн төрт шақырым қашықтықта қалғандығын бастыққа мәлімдеп едім, Қайырбай оларды 2-3 сағат ішінде алғызды.
Келесі күні мені есіркеген болып: « Тасалаған бірдеңең болса, аз да болса тапсырсаңыз, ұныңызды қайырар едім » дегеніне алданып, 40 килограмм бидайды өз қолымнан тауып бердім. Оны да кірістеген соң, « Ұрлық әшкереленді » атты акт жазып, « қалған астықты табу үшін тінту жүргізді ». Адал дәм дегенде, 16 килограмм астығымыз қалған. Ендігі сеніп отырғанымыз – соғым терісінің төрттен бірі. Әжеңнің, төрт іні-қарындасыңның ағаларына ісік кірді ( Баланың бірі Ілиястан қалған жетім ). Нұрғалиға « күніңді көр » деп рұқсат еттік. Ол кеткелі 20 күн, әлі хабар-ошар жоқ. Бұл менің соңғы хатым болуы да ықтимал. Қол созуға шамаң келмесе, бақұл бол, құлыным! Біздер саған ризамыз! Бәріміздің де қабіріміз осы қара балшық үй болар. Мұндай зауал барлық колхозшының басында. Қайырбай қаһардың үні мен қолы тимеген адам кемде-кем. Айы-күні жетіп отырған нағашы жеңгесін шешең сияқты астыққа таластың деп, астық іздейтін істік таяғымен түйрепті. Ол сол жарақаттан босана алмай өліп кетті. Өзің қайғырып-қапаланбай берік бол. Қош, құлыным! » Бұл сұмдықты оқығанда төбеме тау құлағандай мәңгіріп, қатты күйзелдім.
Өзегімнің өртенгенін ешкімге сездірмеуге тырыстым. Күйігімді сыртқа шығарсам, ГПУ қызметкері дайын тұр. Сезген болса « халық жауы » деп тұтқынға алуы сөзсіз еді. He ақыл берер екен деп, Ғабит Мүсіреповке барып жағдайымды айтып едім, ол: Биыл бір әкең емес, жүздеген әкең өледі. Үйіңе барғанмен, семьяңа жәрдем жасай алмай, өзің ашығып қаларсың. Тілімді ал да, алаң болмай оқи бер, – деді. Біздің сөзімізді бір қарт ана естіп тұрған. Ғабит кетісімен маған жақын келіп: – Ғабит айта берсін, әркімнің әке-шешесі өзіне. Шал екеумізді ашығып қалар деп алғызып отырған жоқ па. Жұрт қырылып жатыр. Шамаң келсе туыстарыңа тез жет, – деді. Маған Ғабеңнен ананың ақылы артық сияқты сезілді. Жүгіріп отырып жатақханаға келсем, жастығымның үстінде Шырынымның хаты жатыр: « Жаным Сейтен, аман-есен жүріп жатырмысың? Менің құр сүлдерім ғана. Зайыр сұм ( колхоз председателін солай атаған ) Сұлтанға өтірік жала жауып, бес жылға соттатты. Әкемді де жазалатпақшы еді, ол жылысып кетті. Анамды аш-жалаңаш жұмысқа жұмсағандықтан, суық тиіп ауырып, сол дерттен тұрмады. Міне, анам оң жақта жатыр.
Зайырдың Түмен жақта кәмпескеден қашқан Артықбай атты ұры досы болған. Оның Шартықбай дейтін жарымес інісі бар екен. Мені соған бер депті әкеме. Артықбай, Шартықбайлардың сырын білетін әкем, « Шырынға ол жарымеске бар » деп айта алмаймын » деп тастай түйілген екен. Әкемнен беті қайтқан Зайыр өзімді айналдырды... Мен де беттетпедім. Дегені болмаған соң ұямды ойран етті. Енді ішке қарай қаңғырып кетуге бел байлап отырмын. Тастан қатты тағдыр бізді қоспайтын болды. Адамның қас дұшпаны – қара уайым деуші еді әкем. Уайымшыл бола көрме, өмір сүр. Ендігі тілегім – сен, Сұлтан, әкем үшеуің тірі болсаңдар екен! Әл үстінде жатсам да, сені көріп өлсем қыршынымнан қиылдым-ау демес едім. Жүрек жаныммен сүйдім, сәулем! Шырының, 8.02.32 ». Жылаған күйі төсегіме етбетімнен түстім. Өзегім өртеніп, басымды көтердім бір кезде. Ғабеңнің ақылы дұрыс болғанмен, алыстағы ата-ана, бүлдіршін бауырларымның өмірі үшін, Шырыным үшін жүріп кетуге бел байладым. Олар маған кел-кел деп құшақ жайып тұрғандай елестеді көзіме.
Стипендиямды үнемдеп, қараша айында келген поселкедегі майды, мақталы көрпемді, қысқы пальтомді, екі костюмімнің бірін сатып, 400 сомдай ақша жинап алдым да жүріп кеттім. Қызылжарға жеткен соң, Нұрғали дейтін досымның қысқы пальтосын сұрап кидім. Бір жолдастың ақылымен Макушино станциясынан түстім. Төңкеріс ауданының орталығы – Майбалық станциядан 150 шақырым жерде. Вокзалда қара құрттай қаптаған халық. Көбі әбден арыған қансыз тірі аруақ деуге болады. Мені көрген біреулер бір-біріне: « Бұл қайдан келген семіз? » десе, екіншісі « Белсендінің бірі шығар » деп күңкілдейді. Сол топтың ішінде, беті күлтілдеген ісік, әрі үсік, бұғағы салбыраған, жайқындай бойжеткен қыз жүрді. Аяқ басысына қарағанда, әлі құрыған сияқты, әрең жылжиды. Жан-жағына қарау да мүшкіл тәрізді. Менің тұсыма келе бере құлап түсті. Қол аяғы дір-дір етіп жатқан байғұсқа ешкім көңіл аударған жоқ. Бақсам, мұндай құбылысқа халықтың еті өліп кеткен екен. Жүгіріп барып басын көтердім. Есін жиып, көзін ашты. Аты-жөнін сұрадым. Өзің кімсің? Ті-леп еді-і-м... Дыбысы да, демі де үзілді. Амал бар ма, жанымыз бір деген жаннан жол үстінде осылай айырылдым.
Жалғыз өзім жер қазып, әбден шаршадым. Әрі серік табыла қоймады. Босқын саны күн сайын арта түскендей. Жөн сұрасам, « Сталиннің шақыруымен құдалыққа барамыз » деп кекетеді. Чемоданымды арқалап елге қарай жаяу жөнелдім. Аяғымда етік, үстімде жазғы пальто. Суыққа төзер-төзбесім екіталай-ау деген ойдан аулақ болып, қатты аяңдап келем. Макушиннен шыққан соң-ақ босқындарға жиі кездестім. Кім болса да аялдап сөйлескісі келмейді. Табанынан тозып, ақсаңдап келе жатқан, бірдеңелерді қол шанаға тиеп, шырмап, таңып сүйреткен, қап арқалаған, бала көтергендер мені қасіретке бөлей түсті. Құлауға таяу, әрең жүріп келе жатқандар қаншама! Міне, жол жиегіндегі түп шіліктің панасында бір үйелмен отыр. Келер күні бір тал түбінде көзі ашық күйінде қалған қарт адамның өлігін көрдім. Жол жиегіндегі бағанаға сүйеніп отырған күйі қатып қалған әйелге де тап болдым. Шыққыр көз көресіні көре береді екен ғой, қалың орманға кіре бергенімде, ұялы қасқыр талап жеген адамның бас сүйегі көрінді. Аяқ қолының жіліктері, жүйке сүйектері жол үстіне дейін шашылыпты. Ол маңды аудара қарауға дәтім шыдамай жүгіре жөнелдім. Аудан орталығына жетіп, райком хатшысы мен атқару комитеттің қабылдауында болдым.
Оларға оқуды тастап кеткен себебімді толық баяндадым да, әкем мен Шырын хаттарын оқуды өтіндім. Одан кейін Макушинде сүйген қалыңдығымның қайтыс болғанын, оны жалғыз жерлегенімді, жолда көрген сұмдықтарды баяндадым. Мен оқуға кетерде колхозымда бір мыңдай жылқы бар еді. Алынған хабарға қарағанда содан 40-50-дей-ақ бас қалған. Бұл жылқыға келген апаттың мысалы. Бай қаласындағы туысына, тамыр-танысына соғым үлестірген. Колхозшылардың үштен бірі, яғни 150 үй беті ауған жаққа қашқан. Мемлекет меншігіне қастық қылғанды сезеді-ау деген күдікті адамды немесе « колхоз байлығын құртып жатқан өздерің » деген адал адамдарды « халық жауы » деп, өтірік жала жауып, ГПУ-ге ұстатып отырған. Осындай зұлымдық әрекеттерге көңіл аудару, шара қолдану керек шығар деп ашына айттым... Өтіне айтқан тілегім бойынша ақпан айының бірінен ШКМ-нің оқу ісінің меңгерушісі болып тағайындалдым. Аудандық прокурордың тергеушісі, бақылау комитетінің мүшесі, оларға мені қосып, Әубәкіровтің шаруашылығын тексеріп, байқауға заңды бұйрық берді. Бізге мұғалім Ақанов Темірбай, қағажу көріп жүргеннің бірі Құсайынов Сұлтан дейтін жігіт қосылды.
Қайырбайдың қамбасынан бір тонна бидай, 8 центнер қақпыш ет ( күз сойылған жылқы еті ), 40 килограмм сары май, 30 килограмм тоң май, алты тері, үш қап қыл таптық. Бұл азық-түліктерді актілеп колхоз пайдасына кірістеттік. Колхозшылардың жалпы жиылысын шақырып, бастықтың байлығын аян еттік. Әубәкіровтің жауапқа тартылатынына күмән қалмаған, бірақ ГПУ бастығы қорғап қалды. Келесі жиналыста көпшілік белсенділерге деген наразылығын тайсалмай, ашына айтты: – Көресіні белсенділерден көрдік. Аузымыздағыны ұрып-соғып, тартып алады. Егіннен өнім болмағанын біле тұра, « Артық астығыңды бер » деп көрдей қысты. Осы колхоздан алпысқа жақын адам аштан өлді. Солар артық астығы болғандықтан қаза болды ма?! Қайырбай бастықтан бастап, бұларда ар, ұят, ұждан жоқ. Бастық бола тура, бір тонна астықты тығып ұстаған. Қайырбайға ол артық болмапты. Бұларды соттату керек. Болған жоқ, « Тұқым қорды толтырмадың » деп, бірі қолдан, бірі аяқтан алып теңселтіп, « жаусың » деп лақтырғанын көрдік... « Үлкен адамға қол көтермеңдер, әткеншек әдісімен сұраңдар » деп нұсқау берген Қайырбай бастыққа лағынет! Оның бірі мына Сауытбектің Лиманы.
Әткеншектен құлап түскенде, аузы-мұрнынан қан кетті. Сол соққының зардабынан ұстамалы ауруға ұшырады. Адал ниетті ағайын, қаны бұзылған қарақшылардан іргемізді аулақ салайық. Жиылыс осы ұсынысты мақұлдап, қаулы алды. Көпшілік өздері ашығып отырса да, Қайырбайдан шыққан азықтан 32 кг ет, 5 кг майды арзан бағамен біздікіне босатуды ұйғарды. Сол күндері анамның күз кезінде сүттің сары суынан қайнатып, қатырған тақталарынан басқа, біздің үйде бір түйір нәр жоқ еді. Балуандықтардың көбі 32-жылдың күзіне дейін « Пламя » колхозында өмір сүріп, пәтер үй жетіспеуі себепті « Балуан » колхозы болып қайта бөлінді. Колхоз бастығы болып, білікті коммунист Божақов Далабай сайланды. Өтірік белсенділерден көңілі қалған колхозшылардың біразы Балуанға оралмады. Жиырмадан астам үй күні бүгінге дейін Семиполке селосында тұрақтап қалды. ГПУ-ге арқа сүйеген Әубәкіров көңіліне жақпаған адамға « жау » деген атақ тағу үшін жасырын өсек-аяңмен айналысты. Аштық апаты 1933 жылдың көктемінде де болып жатқан. Үкімет тарапынан берілген аз ғана астықты, аудандық өкіл аш-арықтарға қолдан бөліп беретін болды. Сол жұмыспен елге шыққанымда саңырауқұлақ жеп уланып, қырылып қалған шаңыраққа кезіктім. Көптеген шаруа балық, тышқан аулап күнелтті.
Ондай кәсіпке жарамай қалған көтеремдерге жәрдем көрсетіп отырдық. Әйтеуір аштан өлу бірте-бірте азая бастады. Бұл күнде республикаға еңбек сіңірген мұғалім деген атағым бар. Республикалық дәрежедегі дербес пенсионермін. Сырт қараған адамға – бақытты қартпын. Бірақ ішім алай-түлей. Қазақты қан құстырған, тең жартысын жер жастандырған, ата қонысынан аудырған нәубеттің белгілі адамдардың қолымен ұйымдастырылғаны бұл күнде ашық айтылып жүр. Енді жүгіміз аумасын, жамандық жоламасын, озық елдермен тең болайық деймін ақ жүректен. Рас сөз. Қазаққа қанды аузын салған ашаршылықты көзбен көрген біздер бұл аталы сөзді қапысыз ұғамыз. Аштықтан арығы жетіп тұра алмаған шал-кемпір, жас бала қамаулы қалпында қорада өлді. Өмір мен өлімді таластырып, жан ұшырып жүріп кеткендер жолда өлді. Бірінің бетін бірі топырақпен жабуға шамалары келген жоқ. Қазақстанға Орталықтан Голощекин дейтін бір сұм келіп еді, жай жатқан елді жайратып, астан-кестең ғып шұбыртып жіберді. Ана салық, мына салықпен мал таусылды. Егін салмаған жұртта астық бола ма, ертең келіп белсенділер айдап кетеді деп кейбіреу жалғыз сиырын сойып тастады. Аштықтың қармағына ертерек ілінгендер түтін шыққан үйді аңдитын болды.
Есік ашпағандардың есігін бұзып, терезесін қиратып кіріп, талап жеп кетушілер көбейді. Қарға, сауысқан, торғайға дейін ештеңе қалған жоқ, садақпен атып, дұзақпен ұстап, талғажау қылды. Қылқұйрық тышқанды да ініне су құйып ұстап, жеп тауысты. Қорадағы ит те бір түнде жоқ болып кететін болды, бірінің итін бірі сойып жеп, « көргеміз жоқ, білгеміз жоқ, олда-білде » деп отыратынды шығарды. Аштық адамгершілікті де шет-пұшпақтан тонай бастады. Еті тірі еркек баласы бар үйлер таудан сым дұзақпен қоян аулап, жуа теріп жеп, аштықты мойындай қоймады. Бірақ бір кеселі, түнде бірінің дұзағына түсіп жатқан қоянын бірі ұрлап, арты қырғын төбелеске шауып, ақыры кісі өліміне дейін барды. Қақпанмен суыр аулайтындар табылды, ауыл маңында суыр жоқ, олардың өсіп-өнген жерлері – итарқасы қиянда. Оған барып, қақпан құрып қайту, жаяу жүрген аш-арықтың қолынан келе бермейді. Суырдың мекеніне бір жетіп алған аш-арықтар, көпке дейін қайтпайды, сол жерде, жапан түзде жатып аулайды. Суыр ұстай алмаса, әрине, сол жерде аштан өледі.
Менің Шәкен атты ағайынымның есейіп қалған екі баласы да таудан сым дұзақпен қоян аулайтын еді. Бір күні екеуі де таудан қайтпады. Сол жоқ болғаннан жоқ болып, із-түзсіз, хабар-ошарсыз кетті. Шешесі де екі бірдей баласының қайғысынан, бір жағынан аштық меңдегеннен дүние салды. Тауға әкесі жете алмады, үйінен шыға алмай, аштықтан әлі кетіп, ыңырсып жатқан жандар не хабар айта алады?! Арын дейтін көршім балаларын қораға қамап, өзі қаңғып кеткен екен, ауылдан көп ұзамай-ақ бір бұтаның түбінде өліпті. Балалары қорада қамалған күйі жан тәсілім етіпті. Бұдан біраз күн бұрын әйелі күресіннің үстінде өліп жатыр деп жүрді көршілері. Аштан өлгендер, келе жатқан бетінде жығылса болғаны, өздігінен тұра алмай, сол бетінде қалатын көрінеді, мұндай сұмдықты көзіміз көрді. Әлім барда наны бар жерге жетіп жығылайын деп, мен жолға шықтым. Бұл ауылдың қыстауы үлкен жолдың үстінде болатын. Ауылдан шығысымен жолдың екі жағы ылғи сұлап жатқан киімшең адам. Жанына жақындап келіп байқасам, кейбіреулердің жаны бар, есі түзу, орындарынан тұра алмайды. Көбінің жаны жоқ, иістенуге айналыпты.
Талай бірге жүріп, бірге өскен жігіт ағалары да, көк өрім жастар да кездеседі. Жол аузында көлденең түсіп, құлап жатқан бір адамға үңіле қарасам, таныс. Жасы кіші болса да адамшылығы артық, жолдасшыл, серік болуға тұрарлық Сәтжан екен. Бір торсық таза су мен бір торсық тұз құртым бар еді үйден ала шыққан. Бір тостаған су мен тұз құрт ішкен соң Сәтжанның тілі шықты. Әбиұлы Сәтжан Қотыраш ауылының ардақты азаматы еді. Онда балықшы туыстары бар. Оған жетсе, өлмес еді, жете алмай жолда жазым боп кетті ме деп қорқамын, үшеуінің ортасында бір-ақ торсық шалап көже бар. Өзім кемпір-шалға айналып шыға алмадым. Біздің әкей жетпістен асып кетті ғой, апам да одан көп алыс емес. Сол екеуін ала шығайын деп, соларға қарайлап, өзім әлсіреп қалдым. Солардың бетін топырақпен жауып, жер қойнына тапсыру мені қалжыратып кетті. Біз секілді босып келе жатқандар көп-ақ, бірақ көмектесерлік ешкімнің шамасы жоқ. Мына қанжармен солардың қабірін үш күн, үш түн қаздым. Көрдің-бе, мынау үш қарыс қанжар еді, содан бір-ақ тұтам қалды.
Босып кетіп бара жатқандардың кейбіреуі: « Мынау аштықтан жынданған екен » дейтін болды. Мен « әкенің күшін, ананың сүтін ақтаймын » деп қабір қазып жатсам, олар мені « жынданған шығар » дейді. Ал өзің қайда тартып барасың, босып бара жатқан көп аш-арықтың бірімісің, жоқ, маңдай тірейтін бірдеңең бар ма, балалар қайда, жеңгей қайда? Өндірісі бар жердің наны болады ғой. Дүниеге жарық көремін деп жаңа келген сәбилерді аштан өлтірдік, енді біз көрде де тыныш жата алмайтын шығармыз. Бақытсыз елдің бастығы зұлым болады деуші еді, « бір зұлым келді де, әдейі апатқа ұшыратты » деген арызымызды қай құдай мақұлдайды? Сонда сол құдай айтпай ма: « Сендер өздерің қайдасыңдар? » деп? Баққұмар мансапқорлықпен, айтыс-таласпен жүріп, басшыларымыздың ел қамын ойлауға қолдары тимеді дейміз бе? Шынында да, осыдан басқа айтарымыз жоқ та шығар. Шынында, мына киімшең сұлап жатқандар көмусіз қалады ғой. Бұларды жиыстырып, беттерін топырақпен жабатын ешкім табылмас. Мүмкін, бұлардың жаппай қырылуына себепкер болып отырған өкімет басындағылар ауру, індет тарап кетпес үшін бірдеңе қылатын болар.
Белінде қарала күміс белбеуі бар сұлап жатқан бір адамның қасына тоқтай қалдым. Мұның аты алты алашқа жайылған адамшылығымен, әділдігімен, шежіре-шешендігімен, қиянатты қағып тастайтын батырлығымен, бір кемі жоқ, бір теңі жоқ адам деп ауыз толтырып айтатын адам еді, – дедім даусым дірілдеп. Әбжан ептеп орысша біледі. Кедей болсақ та, бір атты сайлап мінетін жігіт кезіміз. Астымда жүзіктің көзінен өткендей ақтабан, кер атым бар. Әлгі сұм офицердің көзі ақтабанға түсе қалды да маған: « Түс аттан! » деп ақырды. Мен түсе қоймап едім, алтыатарын жұлып алды. Әбжан офицермен орысшаласып еді, офицер құлаққа ілместен атынан түсіп, айыл-тартпасын ағыта бастады. Сол сәтте ат үстіндегі Әбжан офицерді бүркітше бүріп, алтыатарын маған лақтырып жіберді. Алтыатарды көздеп қалғанымда, екінші солдат қолдарын көтеріп, аттан ұшып түсті. Ақтың екі әскерін айдап, ауылға келдік. Қуып келе жатқан қызылдың әскеріне аттарымен, қару-жарағымен тапсырдық... ». Біз көптің біріміз ғой, Әбжан секілді ерлердің құнын кімнен даулаймыз?!
Аз-кем үнсіздіктен соң: – Сәтжан, енді отыра бермейік, есің барда еліңді тап деген, әліміз барда бір жан сауғалайтын жерге жетіп, жығылайық. Қалай, ілбіп болса да, жүруге жараймысың? Сол рас қой деймін. Аузым көмейіме дейін кеуіп қалды. Дорбамның түбінде 4-5 құрт бар. Соның біреуін аузыма салып, сорайын десем, тас шайнағандай, шықыр-шықыр етіп, ерімейді. Тамағым әбден құрғап, жұтына алмай жатыр ем. Ал сенің шалабыңмен сол құрттарды сорсақ, қазы-қарта жегендей боламыз... Шалаптан бір-екі ұрттап, бір-бір құрт сорып едік, әл кіргендей тыңая бастадық. Қара жолдың екі жағы киімшең сұлап жатқан адам, кейбіреулерінің жаны жоқ, иістеніп кетіпті. Кейбіреулері шалажансар, жүрек соққанмен, тілдесерлік халі жоқ, жыламсырап, иегін кемсеңдете береді. Сәтжан жолдан алшақтау тұрған бір түп бұтаның түбінде үйіріліп отырған адамдардың қасына тоқтай қалып, мені шақырды. Барсам, төрт адам – ортасында бір ақсақал, үш пен төрт шамасында екі бала, бір жас келіншек, топырағы кеппеген жас қабірді қоршап отыр. Жанымыз түршікті. Сәлемдескеннен кейін жөн сұрасуға кірістік. Ақсақал түсіндіре бастады. Елден шыққанымызға екі жұма болды.
Аштық меңдемей тұрғанда, наны бар жер ғой деп, Қарағандыға бет алып келеміз. Мына бала – менің келінім, мына екі бөбек – туған немерелерім, мына жас қабірді жамылып жатқан – менің балам, келіннің сүйген қосағы. Балалар ашыға бастаған соң, жақын жерде орыс поселкесі бар дейді, солардан балаларға жүрек жалғайтын бірдеңе алып келем деп кетіп еді, жол тосқан қарақшылардан қаза тапты. Келіннің алтын сақинасына айырбастап, екі тостаған бидай алып келіп, бүгін құран оқып, жетісін беріп отырмыз. Келінге мына екі қошақан бұдан былай аштыққа шыдамас, жазым боп кетер, кетейік десем, болмайды. Қанша айттым, көнетін емес, қошақандарының көз жасын алдына тартып та көрдім, болмайды. Аштыққа ағыл-тегіл қөздің жасы қосылып, өзініңде күні тақау. Қарағандыда шахтыда, қызмет басында жүрген тағы бір балам отыр. Соған жетсек өлмеспіз деп те жалынам. Баяғыда жиырмасыншы жылдары, өзіміздің Қарқаралы оязының бір жігіті ішкі жақтан оқып келіп Қарқаралыда мектеп ашқан. Сол мектепті байларға салық салып, бір жылдың ішінде бітірткен. Содан ынтасы бар балалар оқыды, тіпті сонау Баянауылдан келіп, Қаржастың балалары оқып жүрді.
Сол жігіттің аты-жөні кім еді, Саяжан, айтып жіберші? Біздің ортада қазақ еліне хат танытып, ағарту жұмысына белсене кіріскен Әлімхан Ермеков деген азамат болатын. Мектеп ашылысымен, сол мектепке қазақтың зиялылары жиыла қалды. Солардың ішінде Асылбек Сейітов, Жүсіпбек Аймауытов, Абдулла Байтасов секілді азаматтар болды. Бәрінің басын өзіміздің Әлекең қосты дейтін білетіндер. Саяжан, сенің есіңде қалған екен, сол Әлімхан өзіміздің Қара, Әбудің баласы, Ермек үлкен аталары, Ақбайдың Жақыбының жақын туысы. Өзі сөзге шешен, орта бойлы, келісті жігіт еді. Халық ағарту жұмысына көмектесіңіздер » деп, бізді мектеп салу қаражатына кірістірген. Сіздің Қарағандыға жетсеңіз, маңдай тірейтін жеріңіз бар екен, неде болса, жетіп жығылайық. Саяжан қарағым, өлгеннің артынан өлмек жоқ деген, мына қошақандарыңның тіршілігі үшін жүр. Бұларды өлімге өз қолыңнан қима. Балаларды үшеулеп көтеріп, құдай қуат берсе, бірдеңе ғып жетерміз. Жолдың бойы киімшең жусап жатыр ғой мына боздақтар, менің олардан нем артық? Шамаларыңыз келсе, маған бір жер ошақ қазып беріп кетіңіздер, сіздерден кейін келген бір мұсылман бетімді бүркер. Мына балаларды, атамды ала кетіңіздер.
Атамның Есболов Сейіт деген баласы бар, соған тапсырыңыздар. Ол мына Әбішпен егіз қозыдай бауыр, мына жетімдерді асырап, сақтау қолынан келеді. Сондай мөлдір тұңғиық, мұң торлаған қара көзден моншақтап құйылған жас Саяжанның аппақ жүзін жуып кетті. Біз де жылап жібердік. Сәтжан еңкілдеп жылап, жолға қарай домалай жөнелді. Мен де көз жасыма ие бола алмай, ақсақалға « хош » деуге шамам келмей, жер таянып, ілбіген күйі кете бардым. Іңір қараңғылығы қоюлана түсті. Жолдың екі жиегінде кейбіреуі екі бүктеліп, кейбірі сұлап жатқан киімшең өліктер. Соқыр кісі болмаса, жолдан адаспайды. Әлден уақытта: – Кәке, неге үндемейсің? Әлгілердің халін ойлағанда өзімнің екі қошақаным көз алдыма келе қалады. Біраз уақыт жүргеннен кейін жол аузында күңкілдеп, сейлесіп отырған екі адам кездесті. Тоқтамай, өтіп бара жатыр едік, « тоқтаңдар, демалыңдар » деді екеудің біреуі. Аш-арықтар танымайтын, білмейтін адамдарға тоқтамайтын әдет болатын. Біздер тоқтамаған соң екеуі бірдей жалынды. Біз де өздеріңіздей аш-арық, ондайға бізде шама жоқ, қорықпаңдар, отыра тұрыңдар ».
Сол сәтте Сәтжан құлағыма сыбырлады: « Бұлар да екеу, біз де екеуміз, біздің немізді алады, қорқатын ештеңе жоқ » деді де жол аузындағы екі аш-арықтың қасына отыра кетті. Көмір жемесеңдер, сендерге бір тілім нан беретін мұсылман да жоқ. Қарағандының көшесінде өлгендердің саны жоқ. Иіс-қоңыс қаланың ішін алып кетіпті. Содан жұқпалы дерт тарап, Донбасстан келген орыстар да кетіп жатыр. Қазір қалаға аш-арық кіргізбейтін болыпты. Қалаға кіретін жердің бәрінде күзет, темір шарбақ құрып тастапты, күзетшілер – Донбасстан келген шахтерлер, кезектесіп күзететін көрінеді. Ендігісін өздерің біліңдер, біз ел шетіне жетіп өлсек деп қайтып келеміз. Әлсіреген қуатсыз дене бір жығылса, тұра алмайтын көрінеді ғой, жол аузында қалып қойып жүрмеңдер. Біз көріп келе жатырмыз, топалаң тиген қойдай боп, екі бүктеліп жатқан киімшең өліктен аяқ алып жүре алмайсың, көпшілігі иістеніп кетіпті, ық жағынан жүріп болмайды. Жазу солай болса, одан кім қашып құтылады? Он сегіз мың ғаламда дүниеден армансыз өткен жан жоқ дейді екен ғой молдалардың кітабында. Біз де көп жан иесінің біріміз ғой.
Ендігі жалғыз ғана арман – жүзіміз жабусыз қалмаса, тәнімізге ит-құстың тұмсығы тимесе дейміз. Қарт осыны айтты да: – Жолдарың болсын! Дорбадағы көйлегіңді ки, менің де тамаққа айырбастауға керек болар деп ала шыққан жаңа бешпетім бар иығыңа іліп, аяғыңды жіті бассаң, ешкім аш-арық деп күдіктенбейді, ал жолың болсын, – деп, дорбаларды басыма жастап, қисая кеттім. Аштықтан, түн қатқан ұзақ жүрістен әлсірегендіктен көзім ілініп кетіпті. Біреудің жұлқылағанын сезіп, көзімді әрең ашсам, алдымда бір орыс тұр. Орыс жігіті: – Мені Сәтжан жіберді, мына шахтер пуфайкасын киіп ал, ана жаман шапанды көрсетпе, дорбаңа салып қой. Вот, мінеки, нағыз шахтер болдың, – деп ай-шайға қаратпай, жетелей жөнелді. Шүу дегенде есеңгіреп қалғаным рас, жүрегім енді орнына түскендей болды. Менің бала күннен досым Сәтжан отыр үйде, сол жұмсады мені. Біз 29-жылдары Ресейден келген келімсекпіз ғой. Бізді спецпереселен дейді. Отырған мекенімізден бізді әдейі көшірген. Жүк тиегендей, поездың қызыл вагондарына тиеп, осы далаға әкеп түсіріп кеткен. Бір зұлым жанға кездескен екенсіңдер ғой.
Мен үйге кіргенде, стол басында ас ішіп отырған қияқ мұртты, шоқша сақал орыс ұшып тұрып, қарсы жүрді. Орындық ұсынып, сөзге кірісіп кетті. Бала-шағамызбен бір күнде вагонға тиеп алып, осы сіздердің жерлеріңізге әкеліп, шөп-шалам, сыпырынды төккендей ғып аудара салған. Бар жазығымыз бір ат, екі торай, бір сиыр біткен екен, біз кулак бола қалыппыз. Өткен жазда өзіміздің атамекенімізге Дима барып қайтып еді, баяғы біз тұрған деревняда ешкім жоқ, ел тарап кетіпті. Есік-терезелері шегеленген. Кей үйде бір-екі кемпір-шал қалған дейді. Басқарма болып, арақты жәшік-жәшік ішетін белсенділерді іздеген екен, екеу-үшеуі жындыханада жатқан көрінеді, арақтан алкоголик болып, жындыларды бағатын жерде жатыр дейді. Ел бастаған « ерлеріңіз » осындай болғанда, халқының жайы қандай болмақ? Халықтың жаппай күйзелген себебі осы, жолдас. Біріміз аштықтан шұбырып, көмусіз қалдық, біріміз тентіреп, қайыр сұрап, күн көрдік. Оны біз кормилец дейміз, қазақша « асыраушы » деген сөз ғой, ол кісіні біледі екенсіздер ғой. Бүгін көже-қатық ішіп, осында болыңыздар, ертең құдай қаласа, Бөкен туысыңды тауып берем.
Әкесі Есбол деген шал, үш-төрт жасар екі немересі мен келіні Саяжан деген сұлу келіншек жол аузында жатыр. Көктал жақтан келіп, Соқыр өзенін кесіп өтетін жолдың аузында. Ол жерді Қызыл сеңгір дейді. Қызыл сеңгірде отырған ауылдардан тамақ жиып алушы едік. Бала-шағамызбен барып, тойып қайтатынбыз. Несін айтасың, меймандос қазақ елінің мол дастарқанынан талай дәм таттық қой. Әйтпесе ендігі сүйегіміз қурап қалатын еді. Василий екеуміз Киров шахтасының дәл түбіндегі Бөкеннің үйіне келгенімізде, жер столды айнала бес-алты адам көже ішіп отыр екен. Бөкен ұшып тұрып, мені құшақтап, жылап жіберді. Бәрінің арты қайыры болсын! Мені үйге кіргізе сала жүгіріп кеткен Василий кіріп келді асып-сасып: – Мен таптым. Есболовты, ол біздің Саша екен ғой, оны Саша инженер дейміз. Ол маған сендерді тауып бер, соның біреуін ертіп пар атпен барып алып келейік деп жұлқынып отыр. Сәтжан да семьясын алып келсін, оған да пар жеккен көлік берем дейді. Оның қолынан бәрі де келеді. Сәтжанға айтыңыз, дереу барсын, Есболдың өзі де оңай шал емес, Қарқаралы оязының бір білікті адамы.
Мына Сейіттің өзі де тегін адам емес, өте текті жігіт, Донбастан келген орыстарға айтқанын істетіп жүр. Сейіт пен Сәтжан құстай ұшып жетсе, Әбіш марқұмның тұяғы бейкүнә Мәди Есбол атасының бауырында шейіт болыпты. Сейіт Саяжанды қоярда-қоймай көлікке мінгізген екен. Сөйтіп, Есбол ақсақал, Саяжан мен кішкентай қызы аштық тырнағынан аман қалды. Біз осындай сұмдықты көрдік. Осындай алапаттан қалай аман қалғанымызға әлі күнге таңбыз. Қазақтың жартысын жер жастандырған зобалаңды ұйымдастыруға қатысы бар адамдарға құдай бұ дүниеде де, о дүниеде де жазасын берер. Иә, халықтың қарғысынан ауыр ештеңе жоқ бұл жалғанда. Енді мұндай нәубетті талайымызға жазбасын! Өйткені, осы жылдарда тағдыр тәлкегіне түскен мұндай әулеттер Қазақстан бойынша көп еді. Олардың тағдырлары бір-біріне өте ұқсас, өмір тауқыметінің себеп-салдарлары да бірдей болатын. Мырзабек әулеті қазіргі Павлодар облысы, Баянауыл ауданындағы Қызылтау өңірінде мекендейтін. Олар негізінен жартылай көшпенділік жағдайда төрт түлік мал өсіруді ғана кәсіп еткен шаруалар еді. Бұлардың қыстаулары Қызылтаудың солтүстігіндегі Ақмола, Сарыбидайық, Жалғыз-қора, Еспе деп аталатын, аралары 2-3 шақырымдай мекенжайларда болатын.
Ал, жазғы жайлаулары Екібастұз маңындағы « Жыра » деп аталатын шөбі шүйгін, суы мол кең атырап екен. Бірақ бұл жайлауды мен көрген жоқпын. Бұл әулеттің жайлауға соңғы шығуы 1930 жылы болды да, орта жолдағы Құмды көл жағасына ғана жетті. Көлден үйрек балапанын ұстаймын деп, ересек балалардың соңынан жүгіргенім есімде. Одан кейін Жалмағамбет бейітінің жанында біраз еру болғанымыз да есімде. Жәкеңнің бейіті төбенің басында болатын да, оның көлеңкесіне күндіз жылқы үйездеп тұратын. Ал, төбенің оңтүстігіндегі суы мол сүтті құдықтың маңайына біздің ауыл қатарласып қоныстанған еді. Мырзабек әулеті әлеуметтік жағынан біркелкі емес-ті. Оның ішінде асқан ірі байлары болмағанмен, орта шаруалары да, кедейлері де болатын. Соның өзінде 20-жылдардың соңы мен 30-жылдардың басында Қазақстанда жүргізілген байларды кәмпескелеу, жер аудару, көшпенді шаруаларды отырықшылыққа көшіріп, коллективті шаруашылыққа біріктіруге байланысты жүргізілген асыра сілтеу саясаты барлық қазақ жұрты сияқты, Мырзабек әулетін де аса қиын күйзеліске ұшыратты. Жергілікті халықтың негізгі кәсібіне қарамай, бәріне бірдей салынатын астық салығы, әсіресе Қызылтау, Еспе өңіріндегі егін екпейтін, мал өсіруші елге өте ауыр тиді.
Өйткені, олар астық салығын өтеу үшін малын айдап Ертіс бойындағы егіншілерге апарып сататын да, ақшасына астық алып, оны қайта Баянға әкеліп, салығын өтейтін болған. Мұның өзі жергілікті халыққа ауыр тиді, қолдағы малдан жұрдай болды. Соның салдарынан 1931-1932 жылдары бұл атыраптың колхозға біріккен елі аштықтан шын мәнісінде қырғынға ұшырады. Жергілікті өкімет орындары да еш шара қолдана алмады. Сол жылдары Баянда дайындаушы болып қызмет істеген Сұлтан Оқасов деген қарттың айтуынша, ел арасынан ет дайындаушылардың жинаған малын қыста сойып, етін шанамен Павлодарға жеткізетін көрінеді, ал 1932 жылы қыс қатты болып, мая-мая болып үйілген мал еттерін қалаға кезінде жеткізе алмай, жаз шыға ет шіріп, сасиды да, оны өртеп жерге көмсе керек. Мұндай рәсуа болған етті жергілікті өкімет өртке қиса да, аштан қырылып жатқандарға үлестіруге қимаған. Мұны қалай түсінуге болады? Ал, енді Мырзбек әулетіне келсек, ол кісіде қыздарды қоспағанда Қарабай ( 1856-1916 ), Қақабай ( 1862-1946 ), Түркебай ( 1864-1932 ), Шәми ( 1866-1932 ) және Байжан ( 1872-1916 ) атты бес ұл болған. Міне, осы бесеуінің де 1931-1932 жылдары көптеген балалары, немерелері болған.
Мәселен, Қарабайдың – Жүніс, Жүсіпбек, Жұмабек, Қажыбек деген төрт ұлы; Қақабайдың – Ағыбай, Арғынбай, Қайыржан, Смағұл, Жүсіп деген бес ұлы, Жәкіш деген бір қызы және бұл екі кісінің толып жатқан немерелері болған. Ал, Түркебайдың – Ғабит, Шәмшит, Түсінбай, Пұштай деген төрт ұлы; Шәмидің – Әбдіқайыр, Қайролла деген екі ұлы; Байжанның – Қадыр, Қауый, Зақа деген үш баласы болған. Енді Мырзабектің осы қыруар ұрпағының тағдыры 1931-1932 жылдары қандай ауыр жағдайларға душар болды?.. Соған біраз тоқталайық. Менің үлкен әкем Қақабай Еспедегі Сарыбидайық деген шағын көлдің оңтүстік жағасында мекендейтін, онда қыстауы болатын. О кісі өз шаруасына жіті қарап, әкеден тиген еншісінің бірін екі, екісін үш еткен дегендей ұқыпты, еңбекқор адам болған. Ол ел арасындағы мансап пен билікке де таласпаған, серілік те құрмаған, орынсыз мал шашқанды жаратпаған, мейілінше адал, әділ болған кісі. Осының нәтижесінде өз семьясының мүддесіне жетерлік мал жинап, ағайынды бесеудің ішіндегі дәулеттірегі де осы кісі болған. Заман ағымын дұрыс түсініп, барлық балаларын түгелдей молдадан оқытып, хат танытқан.
Революциядан кейін соңғы екі ұлын Кереку мен Семейде орысша да оқытқан. Кенже баласы Жүсіп ( 1906-1943 ) Керекуде 8-класты бітірген соң оқуды тастап, бухгалтерлік қызметке ауысқан. Смағұл деген баласы 1930 жылы Семейдегі педтехникумды бітіріп, Самара қаласындағы педагогикалық институттың филология факультетіне түсіп, оның 1-курсын бітірген. Ал үш үлкен ұлы Ағыбай, Арғынбай және Қайыржандар арабша хат танудан әрі оқымай, үйленіп, шаруамен айналысқан адамдар еді. Бұлардың әрқайсысында 3-тен 5-ке дейін бала болды. Бұл кезде Ағыбай мен Арғынбай ғана Еспедегі « Жалғыз қора » деген жерден жеке қыстау салып, әкелерінен еншілерін алып бөлініп шыққан. Ағайынды екеуінің ортақ қыстауын « екі отау » атандырған еді. Қалған үш баласы үйленіп, бала сүйгенмен, әке қыстауында бірге тұратын да, енші алыспаған еді. Сондықтан әлі бөлінбеген төрт шағын семьяның бәрін қосып « Үлкен үй » атандырғанбыз. Үлкен үй мен бөлінген отаулардағы түлік мөлшерін толық білмеймін, әйтеуір үлкен үйде сүзеген дөкей ақ қошқардың, кісі алатын қара бураның, біздің үйде жуас сары інген мен сары атанның болғаны есімде.
Үлкен үйде Алтай жылқысы тұқымынан шыққан үш бурыл айғырдың, Ағыбай отауында сақа жирен айғырдың, Арғынбай отауында жүйрік көкала айғырдың үйірлері болғаны есімде. Түркебай әкесінен енші алып, отау болып бөлініп шыққанмен шаруаға қыры болмаған, қыңырлау адам еді. Оның үстіне әйелі ерте өліп, жоғарыда аталған төрт ұлмен қалған. Екінші алған әйелі аурушаңдау болып, Түркеннің шаруасы оңалмай-ақ қойды. Төрт ұлы ержетіп қалғанмен үйленіп үлгермей, 1931-1932 жылдары Ғабиттен басқасы түгелдей ашаршылықтың құрбаны болды. Қыр елі тоғай деп Ертіс бойын мекендеп, егіншілікпен айналысатын елді-мекендерді айтатын. Олар сол кеткеннен Керекуден өтіп, Славгород маңайындағы қазақ ауылдарына барып тұрақтаған еді. Бұл кезде Қақабайдың кенже ұлы Жүсіп келіншегі Меркішпен бірге Қарқаралыда қызмет істейтін де, Смағұл дейтін баласы Самара қаласында оқуда жүрген. Елде қалғандар тек Арғынбай, Қайыржан семьялары. Әжем, Смағұлдың келіншегі Мәдиян болатын. Бұлар 1931 жылдың жазында тоғай бойына ертерек көшпек болып еді, оған жергілікті өкімет орындары рұқсат бермеді. Рұқсатсыз өз бетімен көшіп шыққан біздің үйді Қыз Тамы деген жерден Қанжығалы елінің Тәкеханов деген жергілікті белсендісі тоқтатып, өз ауылымызға кері қайтарды. Осы жағдайларды толық баяндап Самарадағы Смағұлға хат жазылды.
Ол 1931 жылы каникулға шығысымен Қазақстанның астанасы Алматыға келіп, елде қалған өз семьясын, екі ағасының семьясын кәсібі мол Сибкрайға көшіруге рұқсат беруді жоғары өкімет орындарынан өтінуді мақсат етеді. Смекең ең алдымен ҚазЦИК-тің бастығы Елтай Ерназаровқа кіріпті. Елтайдың сауатының аздау болуына байланысты көмекшісі ылғи бірге отырады екен. Елекеңе сәлем беріп, амандасып болған соң, алдына келген жас жігіттен бұйымтай сұраса керек. Сонда Смекең Самара қаласында оқып жүрген студент екенін, семьясының, ағаларының Баянауыл ауданында тұратынын, онда ешбір кәсіптің жоқ екенін, малдан айырылған жұрттың күйзеліске ұшырап жатқандығын айта келіп, сол туыстарын кәсібі мол Сибкрайға көшіруге рұқсат етуін өтінеді. Бұған Елтайдан бұрын оның көмекшісі жауап беріп: « Сибкрайға көшіп кеткен қазақтарды қайтара алмай жатқанда сіздің о жаққа көшуге рұқсат сұрауыңыздың жөні келер ме екен? » десе, Елтай да осы сөзді қайталап, рұқсат бере алмайтынын айтады. Елтайдан үміті ақталмай, торығып, Смағұл ағамыз ҚазАССР оқу-ағарту Халық Комиссариатында істейтін Сейтқали Меңдешевке барады да бұйымтайын түсіндіріп айтып береді. Жағдайды дұрыс түсінген қайраткер азамат С.Меңдешев « рұқсат қағазды қазір өзің жаз, мен қол қойып, мөр бастырып берейін » дейді.
Сөйтіп, С.Меңдешев қол қойған рұқсат қағазын алып Смағұл елге келіп, ондағы анасы Тәукені, келіншегі Мәдиянды және екі ағасы Арғынбай мен Қайыржанның семьяларын ат жеккен төрт арбамен көшірді. Біздің үйде бес бала, Қайыржандікінде үш бала болатын. Егер Смағұл ағамыз дер кезінде үлгеріп бізді Сибкрайға көшіріп әкетпесе, біздің тағдырымыз не болар еді? О кісіге барлық Қақабай әулеті қарыздар. Смекең қазір 90-ға келді, дәл қазіргі таңда 10 баладан 26 немере, 4 шөбере сүйіп отырған тілеуқор ата. Сонымен таңертең ерте Еспедегі біздің қыстаудан Кереку қайдасың деп көшіп шықтық. Өзімізбен ең қажетті заттар мен азық-түлік жағын ғана алдық. Киіз үйлер, қазан-ошақ сияқты алып жүруге қолайсыз заттарды қоймада қалдырдық. Арада бірнеше қонып Керекуге жеттік. Ол кезде Ертісте көпір жоқ, пароммен өттік. Керекуде ауласы кең бір таныстың үйіне келіп тоқтадық. Ертеңіне аттарды, арбаларды базарға шығарып саттық та, келісі күні поезға отырып Славгород қаласына түстік. Ол жерден көлік жалдап, сол маңдағы үлкен әкем Қақабай мен Ағыбай атамыз орныққан қазақ ауылына барып, олар тұрған үйге қысыла-қымтырыла жайғастық.
Бұл ауылда он шақты күн тұрдық білем, әйтеуір үлкендер күндіз қалаға, станцияға барып босқан қазақтардың қайда кетіп бара жатқандарын, қай жерде қандай өндірістердің бар екенін сұрастырып, басқадай шаруаларын тындырып, кешке қарай үйге келіп естіген-білгендерін ортаға салатын. Бір күні менің әкем өзінің қайын жұрты Өміртай жігіттеріне жолығып, олардан біздің елден ауған көп қазақ Кузбасқа барып, ондағы көмір шахтасына жұмысқа орналасып, қазынадан үй алып жатқанын естиді. Мұнымен бірге ол кезде Қарағандыда да үлкен көмір өңдірісі бар екені, оған жан-жақтан босқан қазақтардың ағылып жатқандығы баршаға белгілі болған еді. Сөйтіп, бір кеште туысқандар кеңесінде менің әкем Арғынбай Кузбасқа көшуге ұсыныс жасайды. Ал Ағыбай болса Қарағандыға барайық, қазақ жері, ал Кузбаста орыс арасында тіл білмейтін біздер үшін жұмыс істеу қиын болар деген пікірін айтады. Бұл пікірді әкелері Қақабай да, Қайыржан да қолдайды. Күндердің күнінде елге қайтар күн туса, Қарағанды елге жақын ғой деген тұжырымға келеді бұлар. Өз ойларын айтып болған үлкендер енді сен не айтасың дегендей Смағұлға қарап, оның шешуші пікірін тосқандай сыңай білдіреді.
Смекең, әрине, бәрінен де кіші болғанмен елімізде болып жатқан үлкен бетбұрыстарды, қазақ халқының басына төнген ауыртпалықтарды терең түсініп, сол қилы заманның көп күттірмейтін ауыр салдарын дұрыс болжай білген ойлы азамат емес пе, айтылған пікірлерді тыңдап, салмақтай келіп, асықпай өз ойын ортаға салды. Ал Кузбасс болса, ол ежелден келе жатқан үлкен, бай өндіріс, сондықтан онда жұмыс табу да, үй-жай мәселесін шешу де онша қиынға түспес, оның бер жағында ол орыс халқының ортасы, орыс халқы әділ келеді, еңбек еткен ұлт өкілдерін қудаламайды, қайта қолынан келген көмегін аямайды. Онда барушы қазақ жұртшылығы да онша көп болмас. Шет жерде жүрген аз ұлт өкілдері бір-бірімен әрдәйім тату болады. Ал орыс тілін білмейміз деп қам жемеңдер, қандай ауыр қара жұмыс болса да, өзім сіздермен бірге істеймін, бас-көз боламын. Біраздан соң үйреніп те кетесіздер, сондықтан Кузбасқа көшейік, – деп түйді. Ертеңіне Смағұл өзіне тете ағасы Қайыржанды ертіп, біз тұрған ауылдан ең жақын темір жол станциясы Жорғаға ( Юрга ) барып поезд, билет жайын білуге кетті. Бірер күннен соң, Кузбасқа баратын жолаушылар поезына билет алып келді.
Әр үй әбдіре-сандықтарын, кішігірім теңдерін буып оларды багажға беруге дайындады. Ауылдан көлік жалдап, поезд жүретін күні Жорға станциясына жеттік. Күзгі суық, түнгі жаңбыр, электр жарығы, шойын жол, вагондар, арқыраған паровоздар жеті жасар мен үшін біртүрлі түсініксіз, ғажайып сияқты көрінді. Біздің поезымыз қараңғы түсе келді. Таласып-тармасып, шуылдасып жүріп поезға мініп жайғастық-ау әйтеуір. Вагон іші жолаушыларға лық толы, ыстық-ақ. Қанша күн жолда болғанымыз есімде жоқ, әйтеуір Кузбастағы Сталинск қаласына да жеттік. Келе сала ондағы біздің елдің бұрын келіп орналасқан адамдарымен табыстық. Олар ең алдымен әр семьяға баспана табуға көмектесті. Жұмысшы поселкесінің жанынан жеркепелер сатып алуға тура келді. Екі бөлмелі жеркепе алып, оған үш шаңырақ сыйысуға тура келді. Олар әкем мен әжем, Қайыржан мен Смағұлдың 9 кісіден тұратын шаңырақтары. Бес кісіден тұратын Ағыбай шаңырағы бір бөлмелі жеркепеге сыйысты. Ал Арғынбай шаңырағы, яғни біздің үйде бес бала болатын. Әкейдің жеркепе де сатып алуға мүмкіндігі болмай, қазынаның екі қабат үйінде тұратын апамның немере ағасы Сұңқарбек нағашының бір бөлмесіне кірдік. Сұңқарбек шаңырағы екі бөлмелі үйдің бір бөлмесінде тұрды. Екі шаңырақта 12 адам болатын.
Көңілдері жарасқандарға үй тарлық жасай ма, сыйыстық қой әйтеуір. Баспана тауып жайғасқан соң Ағыбай, Қайыржан, Смағұл және Ахмет ( Ағыбайдың қолында жүрген балдызы ) төртеуі көмір шахтасына забойшы болып жұмысқа орналасты. Пединституттың бірінші курсын бітірген Смекеңе оқу-ағарту мекемелерінен қызмет ұсынғанмен о кісі оған бармай, ағаларымен бірге шахтер болуды қалады. Сахарада мал өсіріп, еркін жүрген қазақтар үшін шахтада забойщик болу оңайға түскен жоқ. Ол уақытта забойщиктің негізгі құралы қайла мен көспелі күрек болғандықтан, еңбек өнімі де шамалы болды. Сегіз сағат бойы бел жазбай көмір шапқан забойщиктің еңбекақысы 5 сомнан аспады. Соның өзінде Семей, Кереку маңынан босып келіп, жерасты жұмысына түскен қазақтар саны күннен-күнге арта түсті. Шахта жұмысының қыр-сырын білмейтін қазақтар әртүрлі қолайсыз жағдайларға да ұшырап жатты. Опат болушылар да аз болған жоқ. Сондай сәтсіздікке менің әкем Арғынбай да ұшырап, бір ай ауруханада, бір ай үйде жатып емделді. Лаваның төбесін бекіту үшін қойған бөрене-тіреуіштер құлап кетіп, әкейдің белінен басып қалған. Әйтеуір жолдастары тез арада құлаған жыныс пен бөрене астынан шығарып алып, ажалдан қалды, дегенмен екі айдай бейнет көрді.
Бір күні жұмыстан шаршап келген Қайыржан ағамыз ( о кісіні біздер Тәтті аға деуші едік ) су болған бәтеңкесін кептіру үшін ыстық плитаның үстіне қойып, жатып қалады. Таңертең тұрса, былғары бәтеңке бырысып күйіп қалыпты. Күйген бәтеңке аяғына сыймай, басқа аяқ киім киіп, әбігер боп жүріп, жұмысқа жарты сағатқа кешігіп барыпты. О кісінің бригадасы кешіккен кісіні тоса ма, забойға түсіп кетіпті де, сырттағы кезекші Қайыржанға сен қайта бер десе, ол кісі үйіне кетіп қалыпты. Ертеңінде жұмысқа келсе, « сен кете бер, у тебя выходной » деп күліпті. Қайыржан ағамыз тағы да үйіне қайтып кетеді. Үшінші күні осы жағдай тағы қайталанады. Сол күні кешке Ағыбай жұмыстан келсе, ол кісінің бәйбішесі Сақым: – Шәмшияның ағасы, сіз неге күнде жұмысқа барасыз? Ана сал жігіт үш күн болды демалып үйде жатыр, неге жұмыстан ерте келесің десек, « менің биходнойым » дейді. Ағыбай атамыз аңқау адам еді. Сен барып Қайыржаннан біліп келші, ол менің биходнойымды алып қойған шығар, неге маған биходной бермей жүр, – десе керек.
Сақым апам қайныларына барып: – Әй, Салжігіт, сен Шәмшияның ағасының ( Шәмшия бұ кісілердің үлкен қызы, күйеуінің атын атамай үлкен баласының ағасы деп ат қою қазақ әйелдерінің әдеті ғой ) биходнойын алып қойған жоқсың ба? Жұмысқа күнде барады, ал сен болсаң үш күн ұдайы демалыста жүрсің, – десе, Қайыржан: – Жоқ, маған демалысты бастығым берді, бара бер сенікі биходной деді, – деп күледі. Сол кезде әңгімеге Смағұл араласып, не болғанын сұрайды да, ертеңінде Қайыржанның бастығына ( бригадирге ) барса, оны кешіккені үшін жұмыстан шығарып тастапты. Смекең дереу шахта директорына барып, жағдайды түсіндіріп, Қайыржан ағамызды жұмысқа қайта алғызады. Осыдан кейін реті келгенде Қайыржанды екі жеңгесі – менің апам Майтай « Молда жігіттің биходнойы шығар », Сақым апам « Салжігіттің биходнойы шығар » деп қалжыңдап отырушы еді. Сыйласқан жеңгелерінің мұндай әзіліне ештеңе айта алмай төмен қарап, жымиып қана қоятын Тәтті ағам. Бұл кезде шетінеген балалар да көп болды. Ағыбай атамыздың бәйбішесі Сақым апай босанып, егіз екі ұл туды, бірақ көп ұзамай суық тигізіп алып, екеуі де қайтыс болды.
Іле-шала менің ең кіші 3 жасар қарындасым Жаңыл ауырып қайтыс болды. Қазақстандағы аштықтан ауған қазақтар лек-лек болып Кузбасқа келіп жатты. Баян төңірегінен келгендер де аз болған жоқ. Олардаң елдегі аштық салдарынан хабардар болдық. Жер асты жұмысы ауыр, табыс төмен, баспана жағы ойдағыдай шешіле қоймады, бұдан әрі аядай жер кепелер мен бөтен семьяның бұрышында қысылып-қымтырылып тұра берудің де реті келмейтін болды. Сондықтан Смағұл ағамыз тағы да талаптанып, жан-жаққа барып, әркімдермен ақылдасып жүрді. Смекең Кузбасс төңірегіне жиналған қазақтар арасынан Камчаткадағы Ключевский жанар тауының маңында жаңадан құрылып жатқан теңізден балық аулайтын артельдерге кісі жинап жүрген Сыздық деген қазақ жігітіне жолығады. Сыздық жалшылықта жүріп, орысша хат танып, орыс тілін жақсы меңгерген көрінеді. Совет өкіметі орнаған соң Сибкрайда жүріп, одақтың әр өңіріне Сібірден кісі жинап жіберетін уәкіл болып жүрсе керек. Сыздықтың фамилиясын білмеймін, Смекеңнің айтуынша күлік ішінде Өміртай әулетінен шыққан жігіт. Ол кісіні менің көргенім есімде. Орта бойлы, дембелше, мұртты, сары кісі. Вербовка бойынша 1932 жылдың жазында Кузбастан жүз шақты қазақ семьясы, басқа ұлттардан орыстар, татарлар және қырғыздар бар, бірнеше қызыл вагондарға тиелгеніміз есімде.
Сол жүз шақты қазақ семьясының ішінде бізден басқа да баяндықтар бір қыдыру еді. Біз Камчаткаға жүрер алдында Қарқаралыда бухгалтерлік қызметте жүрген әкейдің кенже інісі Жүсіп те семьясымен Кузбасқа көшіп келген болатын. Сөйтіп, Камчаткаға аттанған жүз шақты қазақ семьясының ішінде Қақабайдың баласы да семьяларымен болды. Жүк таситын поезға тіркелген бірнеше қызыл вагонға отырған көп халық Владивостока қарай жол тарттық. Біздің қауымға бір вагон жеке тиді. Вагонның екі басына төсеніш төсеп, бәріміз жайғастық. Жүк поезы асықпайды, әр станцияда көп тұрады. Соған үйренген жолаушылар станция дүкендерін аралап жүріп, поездан қалып та қоятын, бірақ келесі станцияларда жылдам жүретін жолаушы поезымен қуып жетіп отыратын еді. Байкал көлі, оның жағасындағы толып жатқан тескентаулардан кейінгі жол бойының менің есімде қалған тағы бір ғажайып көрінісі Хабаровск қаласының тұсындағы Амур өзеніне салынған темір жол көпірі болды. Оның ұзындығы сондай, тіпті теңіз үстінен салынған көпір ме деп сезіндім. Осылайша жолда бір ай шамасы жүрдік-ау деймін. Поезға әбден үйреніп, жаттығып та қалдық. Бір күні түске таман еліміздің Қиыр Шығысының астанасы Владивосток қаласына да жеттік-ау. Енді Владивостоктан Камчаткаға баратын пароходқа міну керек. Ол кезде Камчаткаға пароход сирек жүретін.
Оншақты күннен соң жүретін үлкен мұхит пароходын тосу керек болды. Оған алдын ала билет алып, Владивостоктың жанындағы бір шағын аралға бара тұратын болдық. Камчаткаға баратындарды түгелдей шағын катерлерге тіркелген үлкен қайықтарға отырғызып аралға алып жүрді. Арал шағын, онда небәрі 5-6 үлкен барак үй уақытша аялдама бар екен. Жолаушылар сол барақтарға орналасты. Балықшылар аралға жиі соғып тұрды, балық мол, өте арзан. Поезд үстінде ыстық тамақ іше алмай ай бойы қиналған жұрт жас балықтан ыстық тағамдар пісіріп кенеліп қалды. Өстіп масайрап жатқанда бір күні кешке қарай ауа райы бұзылып, аспанды қара бұлт басты, дауылдатқан қатты жаңбыр құйып берді. Жаңбыр толассыз түнімен жауды. Барақтардың есік-терезелерін мықтап жауып алдық. Таң ата дауылды жаңбыр толастай бастап таңертең күн шәйдай ашылды. Жағаға барсақ, балықшылардың бірнеше қайығын балығымен жағаға шығарыпты. Қайықтардың іші толған Жапон теңізінде ғана болатын иваси селедкасы. Теңіз жағасына толқынмен шығып қалған бөренелер, тақтайлар, шашылып жатқан балық, теңіз жұлдыздары, әртүрлі теңіз айқұлағы толып жатыр. Балықшылар жағаға шыққан соң біз тұрған барақтарға дем алуға кеткен екен.
Олардың басшысы жағада жүрген біздерді көріп дереу қайықтарына келіп, алам дегенге керегінше балық үлестірді. Иваси семіз болады екен, көбірек жеп, күпті болып ауырып қалғандар да болды. Аралда болған он шақты күн жақсы өтті. Жұрт кір-қоңын жуып, теңіз суына шомылып, таза ауа, жас балықтың біраз қызығын көріп, мәре-сәре болысып қалдық. Кеменің жүруіне бір күн қалғанда баяғы қайықтармен Владивосток қаласының теңіз портына келіп түстік. Порт алаңы өте көлемді екен. Кеме тосқан жұрт көп-ақ, бәрі де ашық алаңға топ-топ болып орналасқан. Қазақ жағы бірыңғай топтасқан көрінеді. Алаңға түнеп шықтық. Таңертең әр семья өздері шүйіркелесіп, барларын дастарқанға салып тамақтанып отырғанда бір шеттен шу шықты. Дүрліккен көпшілік сол жаққа жүгірісті. Сөйтсек, бір жасөспірім орыс баласының теуіп жіберген консервісінің бос банкасы тамақтанып отырған бір қазақ семьясының дастарқанына келіп түседі. Шайпаулықты көтере алмаған қазақ жігіті баланы тұра қуса, оның алдынан бір топ орыс азаматтары шығады. Мына жағынан қазақ жігіттері дүрлігіп жетеді. Әйтеуір іс насырға шапқан жоқ, орысша жақсы білетін Смағұл және Жүсіп ағалардың дереу араласуының нәтижесінде екі жақ бір-бірін дұрыс түсінісіп тарасты.
Ойламаған жерден бұрқ еткен дүрбелең ушықпай, тыныштық орнады. Дегенмен желөкпе жігіттер өзара даурығысып барып басылды. Тұсаулы пристаньда тұрған үлкен жүк кемесіне екі басқышпен жолаушыларды мінгізе бастады. Кеме палубасына шыққан жолаушыларды бірден сатымен каютаға түсіріп жатты, біз де түстік. Каюта үлкен, төсектері екі қабат екен. Астыңғы қабатына үлкендер орналасты да жастар мен балалар екінші қатарына шығып алдық. Кешке қарай жолаушылардың бәрі кеме каютасынан өзіне тиесі орындарын алып болды. Ал Камчаткаға жіберілетін жүк алдын-ала тиелген болу керек, өйткені біз мініп жатқанда ешбір жүк тиеу әрекеті болған жоқ. Қас қарая алып кеме якорін көтеріп болды да, бірнеше рет ышқына сигнал беріп, орнынан ауыр қозғалып шығысқа қарай бет алды. Кеме каютасы ыстық болады екен. Біреулер жақсы ұйықтаса, енді біреулер тынышсызданып шығыпты. Теңіздегі алғашқы таң да атты. Кухнядан үш мезгіл тамақ әкелуге біздің айналадан енді тек әйелдер ғана баратын болды. Мәдиян мен Меркішке екі отаудан екі бойжеткен – Шәмшия мен Әсия ілесетін болды. Таңертеңгі асымызды ішіп алып, түске қарай таза ауа жұтып, теңізді көріп тамашалау үшін палубаға көтерілдік.
Алып кеменің толқынсыз тыныш теңіздің төсінде еркін жүзген қалпына екі күн бойы үйреніп қалдық. Үшінші күні кешке қарай ауа райы бұзылып, шығыстан жел тұрып, тез арада нөсерлеткен дауылға айналды, таудай толқындар кеменің қарсы алдынан соққанда ол судың түбіне кеткендей қисая құлдилап барып, қайта қайқая көтерілгенде келесі толқынды қарсы алады. Кеме палубасында матростардан басқа ешкім қалған жоқ. Теңізде шторм басталуымен кемеде тыныштық таусылады екен, көп адамның жүрегі лобып, құсып, басы айналып ас-су татпай жатып қалды. Әсіресе жасы келіп қалғандарға ауыр тиді. Өзгені білмеймін, біздің айналадан бас көтеріп, асханадан шай әкелуге жарағандар тек Меркіш жеңешем мен Әсия апайым ғана болды. Нөсерлі дауыл бір тәулікке созылды. Келесі күні кешке қарай нөсер толастап, дауыл тоқтады. Кемеде де тыныштық орнаған сияқтанды. Жолаушылар да есін жинап, келесі күні таң атысымен еркектер жағы кеме үстіне шығып, теңіздегі сылбырап жауған жауынды күннің көрінісін қызықтаумен болды. Келесі күні таңертең кеме үстіне шықсақ, күн шайдай ашық, кеме шығысқа қарай тартып келеді. Осылайша тағы қанша уақыт жүргеніміз есімде жоқ, әйтеуір Камчатка түбегінің астанасы Петропавловск қаласына жеткенше күн ашық болды.
Таң ата біздің кеме Петропавловск қаласының теңіз портына келіп тоқтады. Таңертең матростар жүк түсіре бастады. Кеменің екі күн тұратынын білген соң үлкендер қала аралап кетті. Көпшілігі пристань маңынан ұзаған жоқ, білем. Ал, Смағұл мен Жүсіп ағайлар қаланың Акоград деп аталатын бөлімшесіндегі АКО ( Акционерное Камчатское общество ) кеңсесіне барып, сол кеңседен өздеріне қызмет табады. Смекеңді АКО-ның халық ағарту бөліміне, ал Жүсіпті бухгалтер бөліміне қызметке алатын болды да, олардың ағалары – Ағыбай, Арғынбай және Қайыржан семьяларын да осында қалдыруға рұқсат береді. Келесі күні таңертең біз кемеден түсіп, Акоградқа көлік жалдап жеттік. АКО кеңсесінің маңында үш бөлмелі бос тұрған барақ үй бар екен. Бізді соған әкеп уақытша орналастырды. Бұл үй ағаш каркастан жасалған да, сыртына түгелдей қара қағаз шегеленген, төбесі де сонымен жабылған. Сондықтан да біз ол үйді « қара барақ » атандырдық. Біз мұнда бір ай шамасында тұрдық. Осы бір айдың ішінде үлкендердің бәрі жұмысқа орналасып болды. Смағұл мен Жүсіп ағайлар АКО кеңсесіне, ал Ағыбай, Арғынбай, Қайыржан және Ахмет төртеуі Акоградтағы канализация және су құбыршасын жүргізетін мекемеге жер қазатын қара жұмысқа орналасты.
Әйелдер жағы, Жүсіптің келіншегі Меркіштен басқасы, түгелдей тігін мастерскойына орналасты. Әйелдердің ішіндегі іс жағына ең шебері Смағұлдың келіншегі Мәдиянды пішілген киімдерді іс машинасымен тігетін цехқа алды да, Сақым, Мәйтәй және Әсия үшеуін мақта көрпелер тігетін цехқа алды. Абысынды үшеуі бұл істің айтулы шеберіне айналды. Әсіресе қазақтың қошқар мүйіз оюларын жүргізе, қолмен қабыған көрпелері Камчатка үшін үлкен жаңалық болды. Сөйтіп, қазақтың абысынды үш әйелі қазақ қолөнерінің сонау Камчатка жұртшылығының тұрмысына енуіне біраз еңбек сіңірді. Жүсіп ағамыздың келіншегі Меркіштің қолында жас баласы, ата-енесі болды да, үй шаруасынан аспайтындықтан жұмыс іздеген жоқ. Ол уақытта жұмыс істегендерге, олардың семья мүшелеріне түгелдей азық-түлікке де, киім-кешекке де карточка беретін. Айына екі рет карточкамен азық алып тұратынбыз, ол толығынан жететін. Өйткені, карточкамен азықтың көптеген түрлерін беретін. Өзгені қойып Алматының апорт алмасы мен оңтүстіктің грек жаңғағына дейін карточкамен алып жүргеніміз есімде. Жас балықты карточкасыз да ала беруге болатын. Әсіресе қызыл уылдырық беретін кета балығы мол болды. Оның еті де, сорпасы да үлкендерге ұнайтын. Бір қызығы, уылдырықты тағам екен деп көңіл бөлмедік.
Оның есесіне кета балығын тұздап, күнге қақтап кептіріп алу әдісін үйрендік. Кета балығының бауыр жағын омыртқаға дейін сылып тастап, тек жонын ғана ыстап қақталған түрін мекемелер арқылы жұмыс істеп жүргендерге береді екен. Біз мұны « қызыл жондық » атандырдық. Оның дәмділігі сондай, біздің айналаның үлкен-кішісі түгелдей құныға жейтін болдық. Қызыл жондық қанша сақтаса да бұзылмайтын тым ерекше тамаша екен. Сондықтан, біз « қызыл жондық » пен кит майынан Баянда қалған Байжан балаларына почта арқылы сәлемдеме де салып тұрдық. Кит майы демекші, балық сататын дүкендерге рулон-рулон етіп орап қойған киттің жонынан дорожка тәріздендіріп сылынып алынған май толып тұрады. Майдың қалыңдығы 3 елідей, ені бір метрдей етіліп тілінген де, рулонға оралған. Оны етпен қосып асып жеуге де болады екен. Піскенде жылқының жалы тәрізді, білмеген адам айыра алмай қалатын. Кит майын шыжғырып, балық, картоп қуыруға тіпті таптырмайды екен. Баян жаңалықтары мен ондағы аштық салдарынан Қадырдың ұзақ хаттары арқылы құлағдармыз. Әдетте Қадырдан келген хаттарды біздің айналаның үлкендері түгелдей әкем үйіне жиналып оқытатын. Ол кезде көзіне жас алмайтын адам болмайды.
Қадырдың 1933 жылғы хаттарынан Кереку, Қарағанды, Баян төңірегіндегі 1931-1932 жылдарда болған аштықтың ауыр салдары өте толық жазылушы еді. Осы атырапта қаншама халықтың қырылғаны туралы нақтылы сандық дерек болмағанмен, ел басына түскен күйзелісті тебірене баяндаған естеліктей болатын. Сөйтіп, 1931 жылдың жазында біз елден көшкенде өз қыстауларында қалған біздің айналаның ет жақындары Қарабай балалары – Жүніс, Жүсіпбек, Жұмабек, Қажыбектер мен Түркебай, Шәми семьялары және Байжан балаларының халі күз түсе ауырлай бастайды. Бұдан әрі мекенде отыра берудің жөні келмейтінін түсініп, қолда бірен-саран көліктің бар кезінде, елде қалған басқа ағайындар сияқты, жан сақтау қамына кірісіпті. Байжан балалары Қадыр, Қауып, Зақалар шешелері Рақыш әжемізбен бірге Қызылтаудағы нағашы жұрты Орманшы ішіне көшіп барып, жан сақтаған көрінеді. Шәми семьясы Қақабайдың қызы Жәкішті сағалап Баянға көшіп барады. Онда Жәкіштің күйеуі Темір Әнтікеев аудандық милиция бөлімінің бастығы болып тұрған. Темір ер көңілді, қайырымды кісі еді. Шәкеңді милиция бөліміне күзетші етіп орналастырыпты. Келесі жылы жазғытұрым Темірдің басқа жаққа қызметі ауысып, көшіп кетеді де, Шәкең сол орнында қала береді. Темірдің орнына келген жаңа бастық Шәкеңді біраздан соң жұмыстан шығарып тастайды.
Табыссыз қалған Шәкең семьясы 32-жылы аштыққа ұшырап, өзі, әйелі, үлкен ұлы қаза табады. Кіші баласы Хайролланы жергілікті өкімет орындары балалар үйіне тапсырып, ажалдан аман қалады. Кейін оны немере ағасы Қадыр өз қолына алып, оқытып, адам болуына көмектеседі. Түркебай семьясының тағдыры бұдан да аянышты жағдайға ұшырайды. О кісінің әйелі Қайныл 1931 жылдың күзінде өз қыстауында отырғанда дүние салады. Келесі жылы жазғытұрым Ғабит, Шәмшит, Түсіпбай, Пұштай атты төрт ұлын ертіп Екібастұз өндірісінің маңындағы коммунаға барып, бәрі де жұмысқа орналасып, баспана алып кенеліп қалады. Бірақ, бұл қуаныш көпке созылмайды. Коммуна орталығына Түркеңнің жалғыз биесін еріксіз алып қояды. Осыған өкпелеген қыңыр Түркең 1932 жылдың жазында үлкен ұлы Ғабитті бір кәсіптік оқуға беріп, үш ұлын ертіп, жаяулы-жалпылы өзінің қыстауына тартады. Олардың тағдырын сол кеткеннен ешкім білмейді, қыстауына жете алмай жолшыбай аштан өліп, көмусіз қалғанға ұқсайды. Бұл семьядан жалғыз Ғабит тірі қалды.
Қарабай балалары Жүсіпбек, Жұмабек, Қажыбек семьяларымен, Жүніс балалары Қизаддин, Шайнеддин, Мынажиддин, Күлше және Қарабай әулетімен қоныстас отыратын Мырзабектің ағасы Найзабектен туған Құлтай, Оспан балалары түгелдей 1932 жылдың көктемінде бұдан әрі қыстауда отыра берудің қауіптілігін түсініп, қолда бар азын-аулақ көлікпен жаяулы-жалпылы Баянды бетке алып көшіп шығады. Баян маңында бас қосып, қайда көшу мәселесін шешпек болып ақылдасады. Бірақ, ортақ тіл таппай, көпшілігі Қарағандыға көшуді ұнатса, Осекең семьясы Керекуге баруды қалайды. Сөйтіп Қарабай балаларына қосылып Құлтай қажының алты ұлы Сүлеймен, Әлім, Мағаз, Қасқа, Жәмтай және Түйе семьяларымен Баяннан Қарағандыға көшеді. Бұлардың ішінде Қарағандыға көшуге қарсы болған жалғыз Құлтай қажының өз басы. О кісінің мені Қақабайдың жанына апарыңдар дегеніне ер жеткен балалары көнбей, сексеннің ар жақ, бер жағына келіп қалған ата-анасын Қарағандының жақындығын ескеріп, сонда әкеткен көрінеді. Құлтай қажыны біздер Қажы ата деуші едік. Қажы атам ұзын бойлы, аппақ сақалы омырауына түскен, өте келбетті, ақсары адам еді. Онша малды болмағанмен, ағайынға беделді, еліне билік айтқан әділ адам болған.
Қарағанды, Кузбасқа қарағанда, Баянға әлдеқайда жақын болғанмен, азық-түліктен тапшылық көріп, кетеуі кеткен қалың елдің онда жетуі оңайға түскен жоқ. Қарағандыға жеткенше біраз адам, бала-шаға шетінеді. Шаршап-шалдығып Қарағандыға жеткен жұрттың бірсыпырасы жұмыс тауып үлгермей жатып, іш ауру індетіне ұшырап, ажал құшқан. Жөппелдемеде жұмыс та табыла қоймай дағдарған ел дүрлігісіп Баянға қайта көшеді де, аштық пен індет меңдеткен Қарабай мен Құлтай әулеті түгелге жуық қырылып, шынын айтқанда, көмусіз қалады. Бұл екі әулет мөлшермен, бөлінбеген отауларын қосқанда, 12-15 семьядан тұратын. Осынау қыруар қауымнан тірі қалғандары Жүністің үш баласы Қизаддин, Шәйпеддин, Күлше, Әпіннің бір ұлы Әміржан ғана. Бұлар әртүрлі себептермен Қарағандыдан қайта Баянға көшкендерге ілеспей қалып қойған. Сол жылдары Қарағандыда Күлше күйеуге тиеді де, Әміржан оқуға түседі. Ал Қизаддин келіншегі Рахима мен үйленбеген інісі Шәйпеддинді алып, Қарағандыдан Кузбасқа көшіп барып жан сақтаса керек. Ал егде тартқан Оспан семьясы түгелдей Керекуге көшеді. Осекеңді мен көргем жоқ. Әкейдің айтуынша, орта бойлы, екі көзі танадай, сымбатты адам екен.
О кісінің үлкен қыздары Қалдан, Ұмсындық, Уазипалар ол уақытта тұрмысқа шығып кеткен де, қолында Ыдырыс, Теміржан, Әбдіхамит және Рашид атты төрт ұлы болған. Кереку маңында ұзамай Осекең, бәйбішесі Шәкен екеуі де дүние салады да, балалары өз қолдарынан ақ жуып, арулап қояды. Осекеңнің үлкен ұлы Ыдырыстың аздап болса да орысша оқығандығының арқасында інілерін әртүрлі оқуларға орналастырып, бәрі де аштық апатынан аман қалды. Кейін төртеуі де Ұлы Отан соғысына қатынасып Теміржан мен Рашид қаза тауып, Ыдырыс пен Әбдіхамит бір-бір аяқтарынан айырылып аман оралады. Қазір екеуі де өлген, балалары бар. Сөйтіп, ел өмірін жырдай етіп жазған Қадырдың хаттарынан, одан соңғы заман түзелген кезде естігендерімнен менің жадымда қалғандары осылар. Мұның өзі, әрине, бір ғана әулет төңірегіндегі әңгіме. Әрине, қалған қалың жұрттың да көргені осы. Енді Камчаткадағы біздердің іс-әрекетімізге, хал-жағдайымызға оралайық. Күзге қарай біздің айналаға АКО кеңсесінің солтүстік батысында салынған бес бөлмелі үлкен үйді берді. Ол бөренеден қиылып, іші-тысы сылақсыз орыс дәстүрінде салынған үй. Әр семьяға бір-бір бөлмеден тиді.
Екі бөлмесінің есігі үйдің шығыс жағынан шығарылған, оған үлкен үй мен Смағұл отауы орналасты, ал қалған үш бөлменің есігі үйдің батысынан шығарылған, оларға Ағыбай, Арғынбай және Қайыржан отаулары орналасты. Барлық бөлмелер де үп-үлкен, жылылық үшін тақтайдан нар жасап алдық. Үй жылы, тамақ тоқ, көйлек көк дегендей жүріп жаттық. Үлкендердің әрқайсысы жоғарыда айтқандай жұмыстарын істеп жатты, балалар жағы Залел, Шәмшия, Әсия және мен мектепке барамыз, ал кішкентай Рабиға, Қадиша және Камила үшеуі бала бақшасына барады. Камчаткаға қыс түсісімен жергілікті камчадалар нарта шаналарына иттерін жегіп алып қалаға базарлап келіп жатады. Әдетте бір нартаға 11-13 иттен жегіледі. Ең алдына басшы бір итті жегеді де, одан кейін екі-екіден 5-6 қатар болып жегілетін көрінеді. Олардың жүруін не тоқтауын, оңға не солға бұрылуын нартаның үстінде отырған иесі белгілі камчадал сөздерімен дауыстап бұйыру арқылы басқаратын көрінеді. Мәселен, иесі « құқ » десе болды, иттер тұра жөнеледі. Нартаға жегілген иттер аяңдап жүруді білмейді, ылғи жортумен, жүгірумен болады.
Бұл жерге қар түскенше теңіздің жағасында байлауда жатқандықтан, ашулы бола ма деймін, әйтеуір көшеде келе жатқанда, кездесіп қалған шошқаны жабыла талағандарын сан рет көрдім. Қайыржанның үш жасар Сатпақбай дейтін баласы мен Жүсіптің үш жасар Ғазиз деген жалғыз ұлы Қайыржан үйінің дастарқанында отырғанда үстеріне қайнап тұрған самаурын құлап, екі сәби қатты күйіп, ауруханада бірден қайтыс болды. Біздің үйде менің 2 жасар кіші қарындасым Мария ауырып қайтыс болды. Смағұл ағайдың келіншегі Мәдиянның тұрмысқа шыққанына 5 жыл болса да, бала көтермегеніне байланысты екеуі ың-шыңсыз ажырасты да, Смекең дереу жұмыстан шығып, материкке кетті. Ондағы мақсаты институтқа түсіп, оқуын жалғастыру еді. Ал келіншегі Мәдиян болса, жұмыс істеп, бұрынғысындай үлкен үймен бірге тұра берді. Күзге қарай жұмыс істеп жүрген бір қазақ жігітіне тұрмысқа шықты да, үлкен үйдің ұзатылған қызындай келіп тұрды. Смағұл ағамыз Самараға бармай, жолшыбай Томск қаласына тоқтап, ондағы университетке оқуға кіреді де, бізге жиі хат жазып тұрды. Оның бастысы ұлдары өле беріп, ұл бала тұрмай жүрген Ағыбай атамыздың бәйбішесі Сақам апам босанып ұл туды. Оның атын әжем ырым қылып Батаберген қойғызды.
Өйткені о кісі осыдан бірер жыл бұрын көрген түсінде Сақым апам туған ұлдың атын Батаберген қойған екен. Сол түсі дәл келді деп, ырым еткендік қой. Одан кейін Қайыржан ағамыздың әйелі Әсімә жеңгеміз босанып, қыз туды. Атын Шарбан қойдық. Бұл уақиғаларға байланысты шілдеханалар ұйымдастырылды. Оның үстіне Камчаткада жиі болып тұратын қырқұлақ ( цинга ) ауруы да қазақтарға өте ауыр тиді. Осы себептермен елге ерте қайтушылардың ішінен Петропавловск қаласында қалғандары да аз болған жоқ. Олар дереу Акоградтағы біздерді тауып, сол жерге орналасып жатты. Солардың ішінде менің есімде қалғандары Ешмұхамбет, Баймыса, Асатыл, Абылқасым және тағы басқа бірқыдыру қазақ семьялары болатын. Ондағы бала саны он шақтыдан аспады, оның ішінде мен де болдым. Мұғаліміміз Баймыса деген оқыған азамат болды да, латын әрпімен Камчаткада жүріп қазақша хат тануға тура келді. Сол жылдары Жүсіп ағамыздың Алматыдан почта арқылы қазақша кітаптар алып тұратындығы да есімде. Мәселен, Бейімбет Майлиннің « Азамат Азаматич » деген романы мен Жүсіпбек Аймауытовтың балаларға арналған « Жаман тымақ » поэмасының келгендігі есімде. Кім жібергендігін білмеймін.
Жүсекең Майлин романын өзі оқып жүрді де, « Жаман тымақты » оқып болған соң маған берді. Мен оны қайта-қайта оқитынмын. Тіпті үлкендерге дауыстап оқуды да шығардым. Сөйтіп жүріп оны түгелдей жаттап та алдым. Әкей марқұм жұмыстан шаршап келгенде « Халелжан, « Жаман тымағыңды » оқышы » деп мені тыңдауды жаратушы еді. Біз орналасқан үйдің солтүстік сырты жатаған болғанмен өте аумақты дөңес еді. Оған бұрын сыңсыған қайың өскен ну екен. Қала салу үшін ол орманды түгел кесіп, дөңес жалаңаштанып құлазып жатыр, тек кесілген жуан қайыңдардың түбірлері ғана қалған. Дөңес жерге су іркілмеген соң ол түбірлер жуыр маңда шірімейді екен. Үлкен әкем Қақабай таңдап жүріп сол түбірлердің он шақтысын қазып алып, үйдің жанына жеткіздіріп алды да, одан ер, тегене, астау, табақ және ожау жасауға кірісті. Ол үшін ара, қол ара, балта, қашау, түрпі, егеу, балға, тістеуік тәрізді саймандарды дүкеннен саттырып алды да, ағаш жонатын әлді пышақты, шаппа шотты, қуысқұлақты ұсталарға жасаттырып алды. Бұрын ешқашан қолөнерімен айналыспаған ақсақал 70-тен асқанда ағаштан жоғарыда айтылған қазақ бұйымдарын жасай бастады.
Ең алдымен, жақында қалған төрт ұлына арнап төрт ер қосты. Бұл ерлер Баян төңірегіндегі әйгілі ерші Мақат үлгісімен қосылды. Олар өте әдемі, жеңіл, атқа да, кісіге де өте жайлы болатын. Ердің үзеңгілерін да ағаштан жасады. Келіндеріне астау, тегене, табақ, ожау жасап берді. Үмітсіз шайтан, – деп қойып, шаруасын жасай беретін жарықтық. Қайың безінен жасаған бұйымдарын мұқият тегістеп өңдеген соң әліп майын сіңіре бірнеше қайтара жаққанда қайың безі шұп-шұбар болып өте ұнамды рең беретін ағаш бұйымға айналды. Камчаткада жүріп әкем істеген ағаш бұйымдарының жұрнағы біздің айналада 50-жылдардың соңына дейін сақталып келді. Олар иелеріне көп жылдар бойы қызмет етіп, әкемнің үміті ақталды. Ал, елде қалған жалғыз қызы Жәкішке арнап жасаған ағаш ожауы осы уақытқа дейін Жәкіш апамыздың сандығында сақтаулы. Ол кісі қазір 89-ға келді, Талдықорған қаласында тұрады. Камчаткада екі жылдай болдық, ашаршылықтан құтылып ес жидық, әр семьяда біраз тиын-тебен де жиналып қалды. Тіпті жыл сайын қысқа қарай төрт үй бірігіп соғым союды да шығардық. Ол үшін Акоградтың шығысында орналасқан әскери гарнизонның бракқа шығарған аттарын сатып алып соғымға сойып жүрдік.
Дәлірек айтқанда, 1932, 1933 және 1934 жылдары үш рет соғым сойылды. Одан соң біздің үйге қонаққа бір камчадалдың тайдай семіз құлынын сатып алып, дереу сойып бөліп алғанымыз есімде. Камчаткада жиі болып тұратын қырқұлақ ауруына жылқы етінің пайдасы мол екендігін де байқадық. Үсті-басымыз да бүтінделді. Әртүрлі мата, тігулі киімдер де алынып, недәуір қорланып қалдық. Үлкендердің ендігі әңгімесі « өлсек аралда қаламыз », « Есің барда еліңді тап » деген сияқты уайымға айнала бастады. Оның үстіне Томск қаласында университетте оқып жүрген Смағұл ағамыз онда оқып жүрген қазақ жігіттерімен танысып, солар арқылы сол маңда орыс арасында құрылған екі қазақ колхозының бар екенін, ондағы қазақ жұртшылығы негізінен Кереку, Баян өңірінен екендігі, оларда малдың көптігін, тұрмыстарының жақсы екендігін жазып жатты. Онымен бірге Томскіде институтта оқып жүрген баяндық жігіттің қарындасына үйленбек ойының бар екенін, олардың үлкен ағасы жаңағы екі колхоздың бірінде, дәлірек айтқанда, « Арғын » атындағы колхозда тұратындығын жазды. Маңайындағы орыс деревняларынан қой, сиыр, жылқы малдарын арзанға сатып алуға болатындығын да хабарлады.
Ақылдаса келіп, « біз де сонда барып, колхозға кірейік, аздап мал сатып алайық, арғысын көре жатармыз, әйтеуір ел іргесі бұған қарағанда әлдеқайда жақын ғой » деген ойға біржола бекіндік те, Смағұлға телеграмма берілді. Онда биыл жазда көшетіндігіміз, Томск қаласына баратынымыз хабарланып, « Арғын » колхозынан бізге орын дайындау керектігі тапсырылды. Кешікпей Смекеңнен бұл шешімді құптайтындығы туралы хабар да келді. Қайткен күнде де маусым айында келетін жолаушылар таситын кемеге мінуге дайындық жасала бастады, Кемеге билет алу да оңай болған жоқ. Қайтушылар көп-ақ. Біздің айналаның барлығына да билет алу үшін Жүсіп, Ахмет және Зәлел ағаларымыз бірнеше күн кезекте тұрып, әйтеуір барлығымызға да алып шықты-ау. Көптеген қазақ семьялары бұ жолы билет ала алмай кеменің келесі сапарын тосып қалып қойды. Билет алынып, жүктер буылып болысымен бір қалт еткенде Жүсіп ағатайым мені ертіп, Акоградтың солтүстік-батыс шетіндегі бейітке келіп, онда қатар жатқан Ғазіз, Сатпақбай, Мәрия үшеуінің қабірлерінің жанында біраз отырдық. Жүсіп ағатайым құран оқып болып, « ата-аналарыңа шапағатшы болыңдар, шырақтарым » деп, орнынан тұрғанда о кісінің көзіне жас келгенін байқадым.
Сәті түсіп маусым айының ортасында біздер « Хабаровский » дейтін жолаушылар таситын жүйрік кемеге отырып, дереу кеме капитанының рұқсаты бойынша палубаның нақ ортасынан өзіміздің дайындап алған екі үлкен шатырымызды тіктік те, бәріміз екі шатырға сыйыстық. Екі жылдай бізге құтты мекен болған Петропавловск қаласын да қимас бауырымыз қалып бара жатқандай, қаладан, Абачы шоқысынан көз жазғанша мұңая қараумен болдық. Өмірімде алғаш мектеп есігін ашқан Қиыр Шығыстағы сол қаланың көптеген көріністері әлі күнге көз алдымда елестейді. Сахалиннің орталығы Александровск-Сахалинск қаласынан көмір тиеп алу керек екен. Кемеміз жүйрік болғандықтан ба, 4-5 күн ішінде маңайында көмір шахталары мол Александровск-Сахалинск қаласына жеттік. Неге екенін білмеймін, қала портына жетпей, жағадан көз ұшында теңіз ортасында тоқтап, су түбіне зәкірін жібереді. Көмірді үлкен баржалармен әкеліп тиеді кемеге. Ертеңіне жел тұрып, жаңбырсыз дауыл басталды. Екі күннен соң жел тоқтап, теңіз тынышталды. Үш күн бойы көмір тиеп болған соң кеме якорін көтерді де бірер күн ішінде Татар бұғазымен төмен жүзіп отырып Владивосток қаласына түн түсе келдік. Таң да атты, жүгімізді де алдық. Енді поезға міну жағын ойластырып Жүсіп ағатайым Ахмет пен Залелді ертіп темір жол вокзалына кетті.
Владивостоктан Москваға баратын жүйрік жолаушы поезына бес күннен соңғы билет алып келгендіктерін, оған дейін қала сыртындағы бір разъезге бара тұратындығымызды хабарлады. Сол күні түстен кейін қала сыртына шығып тұратын шолақ поезбен жақын разъезге барып орналастық. Төрт-бес күн аунап-қунап, кір-қоңды жуып, ес жиып қалдық та, шолақ поезбен қайта Владивостокқа барып, келесі күні Владивосток-Москва жүйрік поезына міндік. Вагондар лық толы, ыстық екен. Бірер күннен соң оған да үйренейін дедік. Бірақ Хабаровск қаласына жақындай бергенде жол бойы сырқаттанып келе жатқан Ағыбай атамыздың жас баласы Батаберген қайтыс болды. Дереу баланы жуып, ақ матаға орап, Хабаровск қаласында жерлемек болып едік, станция начальнигі « поезд тосып тұрмайды, одан қалып жерлесеңіздер, поезға қайтып келе алмайсыздар, сондықтан өлген баланы бізге тастап кетіңіздер, өзіміз жерлейміз » деген шешімін алдымызға тартты. Бұған көне қою өте қиын болды, әсіресе жалғыз ұлын қолынан қойып, топырақ салмау Ағыбай атамызға ауыр тиді. Бірақ көнбеске шара бар ма, келісуге тура келді.
Поезд қозғала бергенде: « Тым болмаса қолымыздан қойып, топырақ та сала алмадық-ау » деп жылаған Сақым апамның дауысы әлі құлағымда, амал бар ма, жылай-жылай кете бардық. Қай станция екенін ұмытыппын, бір күні түске қарай бір станцияда түсіп, кешкісін Томск қаласына баратын жолаушы поезына міндік. Мұның вагондарында жолаушылар аз екен, орын көп болды. Түнімен жақсы ұйықтап келдік. Таңертең Томск қаласына келіп поездан түстік те бірнеше ат-арбалар жалдап Смағұл тұрған үйге тарттық. Ол уақыттың қалада жүретін арбакештері қазіргі таксистер сияқты ғой, әне-міне дегенше айтылған адрес бойынша Смағұл тұрған үйге алды да келді. Жүсіп ағамыз кейінгі арбалардың келуін тоспай үйге кіріп кетті. Біраздан соң қолына бір парақ қағаз ұстап қайта шықты. Жұртта үн жоқ. Неге ол жалғыз шықты. Бәрі де Жүсіптен бір тосын хабар күткендей, көздерімен ішіп-жеп барады.
Жүсекең күтіп тұрған ағаларына жақындай беріп, бір жымиып алды да: – Смағұл біздің алдымыздан көлік алып шығу үшін Арғын колхозына кетіпті, ал біздер кемеге мініп Обь өзенін өрлеп пәлен деген орыс деревнясына дейін барамыз, Смағұл бізді сол арада тосып алады, бізге қалдырған мына хатта осының бәрі толық жазылыпты, – деді де, ағаларымен қысқаша ақылдасып алды да, арбаға қайта отырып, енді біздерді өзен пристанына апаруды өтінді. Қаланы қақ жарып Обь өзеніне шықтық та пристаньға келіп түстік. Ертеңіне түске таман біз түсетін деревняның тұсында орнатылған шағын ағаш пристаньға келіп кеме тоқтай қалды. Смағұл ағай да бірнеше ат-арбалармен келіп тұр екен. Таласа-тармаса кемеден түстік, сағынышты құшақтар қауышты, у-шу болып, кенелдік те қалдық. Есен-саулық сұрасып болған соң Смағұл ағатайым өзі Камчаткадан кеткеннен кейін біздің айналадан шетінеген төрт сәбидің ата-аналарына өзінің көңілін білдіріп, шапағатшы болсын айтты, айналдырған бір жылдың ішінде әр үйден бір-бір сәби шетінеген екен-ау. Өзімен бірге келген жігіттерді, қайын ағасы Ысқақты үлкендермен таныстырып болды да, Смекең жүктерді қос ат жегілген екі үлкен бірішкеге тиеу керек екендігін, ал адамдар дара ат жегілген бес арбаға бөлініп отыру керек екендігін айтты.
Бір-біріне іркес-тіркес қозғалған жеті ат арба біраз жерге дейін жігін жазбай құйрық тістесіп отырды. Сәлден соң алдыңғы әкемдер отырған трашпеңке өзгеден қара үзіп озуға айналды. Өйткені, ол арбаға жегілген басы астаудай ірі боз биенің еркін аяңы өзге аттарды шыдатар емес, оған ерем десе бүлкілдетіп, желіп отыру керек болар, сірә. Өйтуге болмайды, жер алыс. Сондықтан, боз биенің божысын ұстап отырған Ысқақ құда 2-3 шақырымға озып кетіп, әсіресе жол айрықтары кездескенде соңғы арбаларды тосып алып отырады. Ешкімге айтпағанмен, ішімнен тымақты алшы кигізгендей мына боз биенің жүрісіне қызығып келемін. Басы астаудай, мойны сала құлаш, сирақты, тұяқтары құйған тастай тұралы, жал-құйрығы сұйықтау, бар айыбы еті ояздау екен. Онысы заңды да, елгезек малға шыр біте ме. Жануардың бітімі, кесем жүрісі жалғыз мені ғана қызықтырып қоймай, біздің айналаның үлкендерінің де назарын аударды, жануардан тұқым алар ма еді, өзі кімдікі екен деушілер де табылды. Боз бие құданікі болып шықты. Көз барда бір орыс деревнясының шетіндегі жасыл алаңқайға келіп тоқтадық. Осы жерде түнеп шығатын болдық. Әйелдер шай қойып, тамақ дайындауға кірісті.
Үлкендер ақылдасты-ау деймін, Смағұл, Жүсіп, Ахмет үшеуі деревняға барып бір қошқар сатып әкелді. Қошқар болғанда қандай, мүйізі шаңырақтай, дөкей көкқасқа қошқар, құйрығының мәліштігі болмаса, баяғы әкем үйінің сүзеген ақ қошқарының ірілігінен кем емес. Мен оны сояды деп жүрсем, оны ауылға барғанда, ел шетіне аман-есен жеткеніміздің құрметіне құрбандық етіп шалмақ ойлары бар екен үлкендердің. Қошқарды барлығымыз көріп, құрбандыққа мұндай малдың кездескенін үлкендер ырым қылып, ниетіміз қабыл болады екен деп ризашылық білдіріп жатты. Шәй-пәйімізді ішіп, бұл жұрттан ертең ерте аттануға келісіп жатып қалдық. Үлкендер ерте тұрған екен, біздерді оятқанда аттардың бәрі жегіліп даяр тұр екен. Жол амандығын бере көр деп жүріп кеттік. Үйреншікті тәртіппен қалың тайганың ішімен тартып келеміз. Кей жерде көпірсіз шағын бұлақтар кездеседі. Ағаш іші жұмсақ қара топырақ болған соң, бұлақтардың суы шағын болғанмен, арба доңғалақтары өткелдерді оқап етіп ойып жіберген де күпшектен келетін қара батпаққа айналдырған. Дегенмен оның бірі де бөгет болмай жүріп келеміз. Түскі ыстық түсе ағаш ішіндегі бір шағын алаңға аз ғана аялдап ат шалдырдық та қайта жүрдік. Кеш түсе бір орыс деревнясының жанына қоналқаға тоқтадық.
Ертеңіне тағы да ерте тұрып жолға шықтық та түс ауа « Қотыр » ( хутор ) деп аталатын « Арғын » колхозының орталығына жеттік. Ат басын Ысқақ құда тура өз үйінің алдына апарып бір-ақ тіреді. Біздер арбадан түсіп жатқанда құлақтанып отырған ауыл ақсақалдары, Смағұл ағаның енесі Мәкен бәйбіше, кіші қайынағасы Есенгелді әкеме сәлем беріп, үлкендермен аман-есен айтысып, « ат-көлік аман келдіңдер ме, бәрекелді » десіп, ақсақалдар бір-бірімен шүйіркелесіп жатыр. Аз кідірістен соң Есенгелді әр семьяға алдын-ала дайындап қойған уақытша мекен-жай бар екенін айтып, « Қазір сол үйлерге бөлініп түсіп жайғасқан соң біздің үйден бәріңіз де қонақ асы жейсіздер » деп, арбаларды үйді-үйге таратты. Ертеңіне әкем үйінде жолшыбай сатып алған көкқасқа қошқарды сойып, құрбандық берілді. Ауыл ақсақалдарды көп жиналды. Ниет қабыл, қоныс құтты болсын дегендей бата берісіп жатты қариялар. Біздің айналаның ендігі үлкен міндеті Смағұл ағамыз бен Мәриям жеңгеміздің үйлену тойын өткізу болды. Айналасы 2-3 күн ішінде тойға сойылатын мал, басқа жабдықтарын түгендеп, бүкіл ауылды түгел шақырып той өткіздік.
Тойдың соңында келіннің қайын атасының отының құрметіне әкелетін « отқа салар » сыйлығы ретінде Ысқақ құданың жол бойы бізді қызықтырып келген боз биесін әкем үйінің босағасына әкеліп байлады. Смағұл ағамыз біздің айналаның көшіп келетінін естіген соң жазғытұрым Арғын қолхозының жерінен бізге арнап картоп еккізіп қойыпты. Картоп піскен кезде бәріміз жиналып барып қазып алдық. Әр семья 5-6 қаптан картоп алдық. Осы ауылдың қазақтарынан, көрші орыс деревняларынан жылқы, сиыр, қой сатып ала бастадық. Колхоз басшыларымен ақылдасып, ауыл азаматтарының көмегімен біздің айналаға дереу шымнан үй, қора-қопсы салуға ұйғарылды. Ол үшін ауылдың оңтүстік шетінен тың жердің қыртысын соқамен мол етіп аударып тастады да, өткір күрекпен қарулы жігіттер аударылған жер қыртысын кісі көтерерлік етіп кескіледі, оларды ат-арбалармен үй салынып жатқан жерге тасыдық. Мен де шым тасуға араластым. Шым көтеруге шамам келмегенмен, ат-арба жүргізуді жап-жақсы меңгердім. Үйді ұзыннан үш бөлмелі қоржын үй етіп жапсарлады. Бөлмелері өте үлкен, төрт бұрышты болып шықты. Бірнеше кісі үйдің қабырғасын қалауға тұрды, бірнеше кісі тасылған шымның ыңғайлысын алып беріп тұрды, ал тағы бір топ жігіттер ауыл маңындағы орманнан бөрене, сырғауылдар, шілік пен сабан дайындады.
Бүкіл ауыл болып жабылған соң айналасы он шақты күннің ішінде үй де, оның алдында жалғаса салынған жабық қора да салынып бітті. Үйдің есік-әйнектерін жақындағы орыс деревняларындағы шеберлерге жасаттық. Бөлме аралары күймелі пешпен бөлінді де үш бөлмеге екі жерден от жағылатын болды. Үйдің іші-тысын балшықпен сылап үлгермедік, сылақ кеппей қыс түсетін болды. Сөйтіп қар түспей үйге кіріп алдық. Үш бөлмелі қоржын үйдің бір басы үлкен үйге, екінші басы үлкен отау Ағыбай семьясына, ал ортадағы бөлме біздің үйге тиді. Қора ішінен үш погреб қазып, онда картоп сақталды. Қораның шығыс жақ сыртынан шөп аран жасап, сатып алған шөпті соған таси бастадық. Үйге кіріп, қора-қопсыны жөндеп болған соң колхоздан астық сатып алып, орыс деревняларындағы диірмендерге апарып тарттырып алдық. Соғым да дайындалды. Арба, шаналар да сатып алдық. Сөйтіп, қыс түсе біздің айналада біраз мал да жиналып қалды. Әр үйде 2-3 жылқы, 2-3 сиыр, он шақтыдан қой болды-ау деймін. Осы қыруар малға қысты күні шөп тауып беру де оңайға түскен жоқ.
Бір жақсысы, жақын орналасқан орыс деревняларынан шөп шошақтарын орнынан сатып аламыз да, керек болғанда өзіміз тасып аламыз. Оқудан қолым босағанда Ахмет ағамызға еріп, шанамен шөп әкелуді жарататын едім. Әке-шешесін, үш ағасын орналастырып болған соң Смағұл мен Жүсіп ағайлар келіншектерін алып Алматыға көшіп кетті де, онда қызметке орналасты. Қыстың басында Ағыбай атамыз Аягөзде тұратын қарындасы Жәкішке барып қайтты. Оның басты себебі Жәкіш пен Темірдің қолында Ағыбайдың 1919 жылы туған ортаншы қызы Кәтіш болатын. Оны кішкене күнінде баласы жоқ нағашы атасы Ынтан ( 1863-1957 ) ақсақалға берсе керек. Содан бері Кәтіш Темірдің қолында болатын. Бұл жағдайлардың бәрін біз хат арқылы естігенбіз. Темірдің қызметінің Баяннан Қарқаралыға, одан Аягөзге ауысқанын да білетінбіз. Ағыбайдың дереу Жәкішті іздеуінің негізгі себебі, оның қолындағы қызын енді өз қолына алу болатын. Ағыбай атамыз қарындасы мен қызын Аягөзден тауып, 5-6 күн қонақ болған соң екеуін де біздің ауылға алып келді. Туысқандарын сағынып қалған Жәкіш апамыз келесі жылдың жазына дейін біздің ауылда болды. Бұл уақытта күйеуі Темір мен екі баласы Қапан, Шора Аягөзде тұрды.
Қайдан келгенін білмеймін, әйтеуір 1934 жылдың қысында үлкен үйде араб әрпімен жазылған бір қалың журнал болды. Онда « Арқалық батыр » поэмасы бар екен. Күнде кешке жақын, мал қораланып, ел орынға отырған соң Қайыржан ағамыз бен Жәкіш апамыз екеуі кезектесіп, әкем мен әжем « Арқалық батырды » оқитын да, мен жандарына отырып алып тыңдаудан жалықпайтынмын. Нәтижесінде мен оны қара сөзбен әңгіме етіп айтып жүрдім. Бұл ауылдың қысқы кәсібі Томск, Новосибирск қалаларына шанамен сиыр сойып апарып, базарда сату екен. Біздің айналаның үлкендері де бұл кәсіпті үйренді. Ол үшін семіз сиырларды орыс деревняларынан тірідей сатып алып, ауылда сойып, қатқан етті шанаға шөппен қоса тиеп апаратын да он шақты күнде қайтып оралып отыратын. Бір қыста біздің айналаның үлкендері Томск, Новосибирск қалаларына бір-бір реттен ғана барып қайтты. Әрине, бұл сапарлар оңайға түспейтін, жанды жеп жүріп бала-шағаны асырау, жан сақтау қамы ғой әйтеуір. Оның айтуынша, ол Сібірге жер аударылған бай адам екен. Айдаудан босап, еліне қайтып келе жатқанда поездан ақшасыз, документсіз қалып қойып, қайда барарын білмей қаңғырып жүріп біздің ауылға кез келіпті.
Енді, міне, әр үйге бір-бір қонып, ол үйдің отынын дайындап, басқадай шаруасына көмектесіп күн өткізіп жүр. Ташмағамбетке бүкіл ауыл болып көмектеседі, киімі де, тамағы да елдің мойнында, әр үй құдайы-садақасын да, пітірін де тек Ташмағамбетке беретін болды. Өзі де байғұс кірісімді, әңгімеші, елгезек адам, ауылға әбден сіңісіп алды. Біздің ауылда үш кластық бастауыш қазақ мектебі болатын. Тыналин Жүніс деген мұғалім 1-2-3 кластарды бір бөлмеде, бірге оқытатын. Рабиға, Қадишалар 1-класта, мен 2-класта, ал Шәмшия, Әсия, Саралар 3-класта оқитынбыз. Ораза айында мұғаліміміз Жүкең барлық оқушыға су ішкізіп, ораза ұстамау үшін үгіт-насихат жүргізетін. Бірақ біздің ішімізде ораза ұстайтындар жоқ еді. Мұның өзі мұғалімдердің біздерді алдын ала сақтандыру шарасы деп ойлаймын. Әр үйде мал сойылып, тағамдар дайындалды. Біз сияқты балалар бір-бір атқа мініп жарысып, көрші орыс деревнясында оқитын қазақ балаларына барып қайтқанымыз есімде.
Соған байланысты Алматы халық ағарту комиссариатында қызмет істеп жүрген Смағұл ағамыз Алматы облысының Қаратал ауданында қант қызылшасын егу ісіне байланысты Сібірдегі екі қазақ колхозындағы шаруаларды қазына күшімен көшіру үшін Қазақстан өкіметімен шарт жасасып, көктемде біз тұрған Арғын колхозына семьясымен келді. Бұл кезде Смекең мен Мәриям жеңгеміздің Еранғали атты баласының емшектегі кезі болатын. Өткен жылы күзде Алматыға екеу болып аттанып, енді міне бір жыл өтпей үшеу болып ауылға қайта оралуын қуана қарсы алдық, кішігірім той жасадық. Смекең келісімен іске кірісіп, Арғын және Трудовой колхоздарының Аманжол, Есенгелді, Жүніс, Көкен, Бейсембі сияқты бас көтерер азаматтарымен біріге отырып жүргізген үгіті жақсы нәтиже беріп, колхозшылардың басым көпшілігі қазына күшімен Жетісуға көшуге келісім берді де дереу дайындыққа кірісті. Әрине, жоғарыда атаған азаматтар ең алдымен ауылдың Ыбырай, Хасен, Кемпірбай, Елубай сияқты беделді қарияларын көндіріп, солар арқылы басқаларға да әсер етті. Бұл көштің бір ерекшелігі, Новосибирск қаласына дейін қыруар малды айдай отырып, ат-арбалармен көшу, ал одан әрі жүк таситын поезбен, яғни қызыл вагондарға мал-жанды, арба-шананы дегендей түгел тиеп Үштөбе станциясына дейін бару еді.
Одан әрі тағы да өз көліктерімен малын айдап таңдаған колхоздарына орналасу болатын. Колхозшыларды Жетісуға көшуге қызықтырған да осы шарттылық болатын. Сондықтан ең алдымен арбаларын, көліктерін сайлады. Ол уақытта Қазақстанда мал басы азайып кеткендіктен, мүмкіндігінше әр семья құлынды бие, бұзаулы сиыр басын молайта түсуге тырысады. Жаз шыға көшуге бекінген екі колхоздың адамдары малын айдап, ат-арбалармен алдын ала жасалған маршрут бойынша Новосибирск қаласына карай бет алдық. Малмен көшкен соң жедел жүруге болмайды, тіпті әр жерде еру болып та отырдық. Көш көңілді өтті – шілдехана да, үйлену тойы да, қиыншылық кезінде бір-бірінен көз жазысқан ағайын-туғандардың кездесуі де, жігіттердің « серне » деп атаған өзара әңгіме-дүкен құрып бас қосулары да осы ұзаққа созылған көш-қонның кезінде болып тұрды. Көш кезіндегі менің міндетім әкем үйінің жуас жирен қасқа байталына мініп ақсақалдармен бірге мал айдасу болды. Жолшыбай бір жерде еру боп отырғанда менің апам босанып, қыз туды. Атын Жәкіш апамыз Рауза қойды, қалжа сойылып, шілдехана ұйымдастырылды. Әкей арбаның үстіне шатыр орнатты. Аяңшыл боз биенің шетіне жегіп келе жатқан дөненді құлынды құла биеге үстіне үстеу беріп айырбастады.
Құла биені арбаның шетіне жегумен бірге, оны саууға да үйретіп алды. Бие сүті Раузаға жақсы болды, өйткені апам баланы жарытпаушы еді. Дәл осындай қажетті жағдайда құлыны тайдай құла биенің кездесе қалуын әкей ырым етуші еді. Көш-жөнекей Ағыбай атамыздың екінші қызы Кәтішке Аманжол туыстары құда түсті. Осыған байланысты бір деревняның жанында 2-3 күн еру болып, Аманжол мен Кәтіштің үйлену тойын өткізді. Тойға көшіп келе жатқан жұртшылықты, мал-жанымен, арба-саймандарымен түгел тиейтін жүк таситын жеке бос состав беруін күттік. Осы жерде тұрғанда Ағыбай атамыздың қызын апарған Жәкіш апамызға құдалар ат мінгізді. Осылайша көше-көше Новосибирск қаласының маңындағы бір деревняның тұсына келіп тоқтап, сол жерден қалаға барып тұрдық, осы жерде көшіп келе жатқан жұртшылықты, мал-жанымен, арба-саймандарымен түгел тиейтін жүк таситын жеке бос состав беруін күттік. Осы жерде тұрғанда Ағыбай атамыздың тапсыруы бойынша о кісінің күйеу баласы Аманжол Кузбасқа барып, онда тұратын Ағыбайдың қайын атасы Ынташтың семьясын және Қарабай әулетінен тірі қалған Жүністің Қизаддин, Шайпеддин деген екі баласын семьясымен көшіріп келді. Бұл уақиға біздің айналаға үлкен қуаныш әкелді. Өліп-тірілген туысқандарды көргендей болдық. Олар бұдан былай бізбен бірге Жетісуға көшетін болды.
Жолшыбай поезд үстінде малға беретін буылған шөп, су құятын үлкен бөшкелер де осы арада алдын ала дайындалды. Кешікпей Новосибирск станциясынан бір состав қызыл вагондар берілді де, соған мал-жанымыз, арба-саймандарымызбен дегендей түгел тиеліп, Қазақстанға жүріп кеттік. Поезд начальнигі болып Есенгелді Омаров тағайындалды. Поезд үстінде самаурынға шәй қойып, мал сауып, самаурынға сүт пісіріп, айран ұйытып, малға шөп, су беріп келе жаттық. Мал тиелген вагондарды жігіттер кезектесіп күзететін болды. Олар біздің дербес поезымыздың жалпы амандығына жауап беретін болды. Аякөз станциясына келіп қалдық. Жәкіш апамыз сол станцияда түсетін болғандықтан, Темір жездемізге алдын ала телеграмма берілген. Темір, балалары Қапан, Шора және Темірдің ағасы Әбу семьясымен станцияда күтіп тұр екен. Жақсы кездесу болды. Поезд станцияда көп тұрды. Жәкіш апамызға сыйға берілген көкқасқа құнан мен қара құнажын сиырды жетектеп Темірдің үйіне Қапан, Шора үшеуміз апарып келгенше үлкендер станция басында әңгімелесіп шер тарқатты. Сөйтіп, Жәкіш апамыз өз семьясына қосылып, бізбен қоштасып Аякөзде қала берді. Аякөзден шыққан соң түнде поезд үстінде Ағыбай атамыздың бәйбішесі Сақым апам босанып ер бала туды.
Бұрын ер балалары тұрмай жүргендіктен ырым қылып, баланың кіндігін бір халықтың ұлы ғой деп, бізбен бірге келе жатқан өзбек Ташмағамбетке балтамен кестірді. Баланың атын Бөгембай қойды. Қанжығалы Бөгембай батырдың есімін, оның асқақ аруағын еске алған болар үлкендер. Бөгембай қазір тау-кен инженері, Қарағандыда тұрады. Тамыз айының ортасында Үштөбе станциясына жетіп, поездан түстікте Қаратал өзенінің бойына қоныстандық. Онда 3-4 күн бойы жұрт масайрап-демалып, малды тойындырып, балалар суға түсіп, азаматтар « серне » ұйымдастырып кенеліп қалдық. Бір күні түске таман Қаратал аудандық партия комитетінің бірінші хатшысы Шеген Құдаманов машинамен келіп, көшіп келген жұртшылықпен әңгіме өткізді. Құдаманов еңгезердей, келбетті, шешен сөйлейтін, ойлы азамат екен. Әңгіменің негізгі мақсаты біздерді Қаратал ауданының колхоздарына бөліп орналастыру болса керек. Құдамановтың тебірене сөйлеген сөзінен менің есімде қалғаны – ауданда 60 колхоздың барлығы, көшіп келген жұртшылықтың солардың қайсына барам десе де ерікті екендігі, қазір қызылшаны жинау науқаны басталып қалғандықтан, барлық жұртшылық Октябрь және Бозтоған сияқты көрші екі колхозға күзге дейін уақытша бара тұрып, күздегі жұмыс аяқталған соң, әр семья сол колхоздарда қала беруге, не басқа колхоздарды таңдауға құқықтылығы туралы айтылады.
Сұрақтар қойылды, сөйлеушілер болды. Сайып келгенде, Құдамановтың пікірін қолдап, Арғын колхозының адамдары Октябрь колхозына, ал Трудовой колхозының адамдары Бозтоған колхозына баратын болды. Бұл колхоздардың басшылары да мәжіліске келген екен. Олардың әрқайсысы өз колхоздарындағы жаңа туғандарды ( сол уақытта бізді жергілікті халық осылай атаған ) қарсы алуға жасалған дайындықтар туралы айтты. Оның негізгісі әр семьяға уақытша тұратын баспана, азық-түлік және жұмыс мәселесі болатын. Мұның бәрін аудан және колхоз басшылары алдын ала ойластырған көрінеді. Біздерді Октябрь колхозына келген бетте дайын үйлерге енгізді де арба-арба қарбыз, қауын, помидор, қияр сияқты жемістерді үйді-үйге үйіп тастады. Бұрын көрмеген мұндай бақша өніміне кенеліп қалдық. Үлкендерге әсіресе ұнағаны, әрине, қауын болды да, балалар жағы осының қайсысын болсын жек көрмедік. Өстіп жатқанда ойламаған жерден Темір жездеміз семьясымен көшіп келіп бізге қосылды. Мұның өзі Қақабай әулетінің бұдан былай түгелдей жұбы жазылмай Жетісу өңірінде өсіп-өркендеуінің бастамасы болды. Бұл колхоздағы жұмыстың көпшілігі қызылша жинауға байланысты екен. Ол кезде қызылша жинайтын комбайн жоқ, қызылшаның әр түбірін күрекпен қазып алып, пышақпен тазалайтын.
Таңның атысынан, күннің батысына дейін қызылша плантациясының басында болу әсіресе үй-жайы, бала-шағасы бар әйелдер үшін өте қиын болды. Дегенмен біздің айнала қазан айының аяғына дейін қызылшаны жинап болғанша шыдап бақты да, қарашаның басында қызылша екпейтін Шаған тауының етегінде орналасқан Қызылбұлақ колхозына көшіп бардық. Бұл уақытта Шаған етегіндегі тау колхоздарында қыс түскен. Бәрімізді де үйді-үйге бөліп орналастырды. Біздің үй Оңғар деген ақсақалдың үш бөлмелі қоржын үйінің бір басына кірді. Оңғардың өзі де, әйелі де, Меңдібай деген үйленбеген інісі де өте жақсы, бауырмал адамдар екен. Біздерді « жаңа туғандар » деп, жақсы қарсы алып, қыс бойы өте тату тұрды. Әсіресе Оңғар ақсақалдың ашаршылық салдары туралы еске түсірулерін тыңдау зәремізді ұшырушы еді. Біз келген жылдары ашаршылықтан жаңа ғана құтылған Жетісу жұртшылығының жағдайы айтарлықтай емес еді. Жеке меншікте жылқы деген атымен жоқ, әр үйге бір-бір сиырдан да келмейді, ал қой-ешкі саны екеу-бесеуден аспайды. Киім-кешек жағы тіпті жұпыны. Әйтеуір соңғы екі жыл бойы егін шығымы бұл өңірде тәуір болып, қазақ жұртшылығы біраз есін жиған тәрізді.
Дегенмен, тұрмыс әлі ауыр, жыл бойы бел шешпей колхозға жұмыс істегенде еңбегіне алары жоқтың қасы, еңбекке ақша беру деген тіптен жоқ. Колхозшылар өз меншігіндегі, айталық, бір тоқтысын колхоз басшылығының рұқсатынсыз не союға, не сатуға еркі болмайтын. Өйткені ол кездегі әркімнің меншігіндегі азын-аулақ мал басы ашыққан халыққа басқа жақтан көмекке жіберілген мал есебінен берілгендіктен, оны әркім өз бетімен керегіне жаратуға болмайтын тәртіп орнаған көрінеді. Мұндай тәртіп, әрине, қолда бар аз ғана малдан мүмкіндігінше өсім алып, жалпы мал басының қалпына келуіне бағытталған шара екені даусыз. Жетісу өңіріне көшіп келген жылы біздің айналаға да көптеген қиындықтар туды. Оның бастысы Қызылбұлақ колхозына қар түсе кеш келіп орналасқандықтан тұратын үй, отын, астық, малдың шөбі сияқты мәселелерді жөпелдемде шешу оңайға түскен жоқ. Оның үстіне алғашқы 2-3 айдың ішінде әр түрлі жергілікті мал ауруларынан біздің айналадан бес жылқы өлді. Олар – Қайыржанның көк шолақ аты, Ағыбайдың екі жирен биесі, біздің үйдің боз және құла биелері болатын.
Жетісуда жылқыда жиі кездесіп тұратын « тышқан », « құм қата » сияқты аурулардың табиғатын біздің айналаның үлкендері білмегендіктен, осы ауруларға ұшыраған малға дереу көмек көрсете алмай, тек бауыздап алуға ғана үлгеріп отырды. Сәл кейінірек мұндай ауруға мал берген жоқ. Білген адамға мұндай жылқы ауруларын емдеу оңайдың оңайы екен. Басқа түлікте мұндай шығын болмады. Әрине, қазақ дәстүрі бойынша осындай пышаққа іліккен жылқының етін дереу он екі жілікке бөліп, ет керек еткендері бөлісті. Әр жілік үшін ең кемінде бір тоқты не бір серкеш беретін. Мұның өзі мал иесін аққұла шығыннан біраз жеңілдеткендей болатын. Наурыз айында Қызылбұлақ колхозында наурыз тойын өткіздік. Әр үй қой соймағанмен құдайы көже не наурыз көже пісіріп, барлық жұрт бір-бірінің үйлеріне кірісіп, құтты болсын айтысып, дәм татысып, ежелгі халық дәстүрін атап өттік. Көкек айында ұзақ науқастан кейін Қизаддин ағамыз – Қарабай әулетінен қалған жалғыз үйдің басшысы дүние салды. Оның артында баласыз жас келіншегі Рахима жеңгеміз бен әлі үйленбеген өзіне тете інісі Шәйпеддин қалды. Бұлар бір семья болып тұратын.
Біздің айналаның үлкендері ақылдасып, Қарабай атамыздың отын сөндірмей, жесір қалған жеңгесін қазақтың әмеңгерлік әдеті бойынша туған қайнысы Шәйпеддинге қосуға ұйғарды. Бұл ұйғарымға ағамыз да, жеңгеміз де қарсы болған жоқ. Сыйласқан жеңгесін қайнысы да басқаға қимады, сүттей ұйып отырған түскен жұртын, туған қайнысын жеңгесі де қимады, екеуі еріктерімен қосылды. Нәтижесінде Қарабай әулеті қайта жаңғырды. Шәйпеддин ағамыз соғыста қаза тапты да, оның жалғыз ұлы Қабыкен Шәйпеддинов қазір Алматыда тұрады, балалы-шағалы, инженер гидро-мелиоратор. Кешікпей Талапты колхозына Аманжол Ағанасов, Құрақты колхозына Темір Әнтікеев бастық боп сайланды. Сөйтіп, 1935 жылы Сібірден келген Арғын және Трудовой колхоздарының адамдары 1936 жылы көктемде Қаратал ауданының Қызылбұлақ, Талапты, Құрақты, Октябрь және Бозтоған колхоздарына түбегейлі орнығып болды. Бұл колхоздардың бауырмал халқы біздерді « Жаңа туғандар » атандырып құшағын жая қарсы алды, барымен бөлісті, бізді жатырқамады. Темір Әнтекеев жездеміз, ағасы Әбу, інісі Құрман үшеуі де 1937 жылы ұсталып кетті. Сол кеткеннен мол кетті, еш хабар-ошар болмады. Тек XX партия съезінен кейін Әбу, Темір екеуі де ақталды. Олардың 1942 жылы түрмеде қайтыс болғандықтарын хабарлады.
Тек Құрман ғана соғысқа сұранып, совет-жапон соғысына қатысып, соғыстан кейін босанып үйіне оралды. Темірдің әйелі Жәкіш апамыз бен екі баласы Қапан, Шора ылғи бізбен бірге Қоңырда, Текеліде тұрды. Қазір Жәкіш апамыз Шораның балаларымен бірге Талдықорғанда тұрады. Ал Жетісу өңірінде біздің айнала ғана қалды. Ұлы Отан соғысы басталды. Ер-азамат соғысқа атанды. Үлкендер мен әйелдер, балалар тылда еңбектенді. Совет-герман майданында біздің айналадан 8 кісі қатысты, содан елге аман-есен оралғаны – үшеуі. Соғыстан кейінгі жылдарда біздің айнала сол Қаратал, Талдықорған, Қапал аудандарында шырқымыз бұзылмай тұрып жаттық. Тек 50-60 жылдары Қақабайдың немерелері оқу бітіріп, ер жетіп, олардың әке-шешелері қартайып тұғырдан түскен кезде жан-жаққа бытырап, балаларының соңынан көше бастады. Нәтижесінде қазір Ағыбай балалары мен олардың ұрпақтары Қарағанды, Екібастұз және Павлодар қалаларында тұрады. Қайыржан балалары мен олардың ұрпақтары – Целиноград, Талдықорған қалалары мен Баянауыл ауданында тұрады. Арғынбай және Смағұл балалары мен олардың ұрпақтары Алматы, Жамбыл, Талдықорған, Панфилов, Жаңатас қалалары мен Қоңыр, Жетісу, Қапал селоларында тұрады. Ахметтің жалғыз қызы Зияда Қарабұлақта тұрады. Жарықтықты Қоңырдан топырақ тартты ма, қалай?
Әйтеуір әкем мен әжем, өз әкем мен шешем, туған ағам Залел, Ынтан бәйбішесімен сол Қоңырда жерленген. Ағыбай мен Қайыржанға топырақ Баян өңірінен бұйырды, тілектері де солай болса керек. Қазір Қоңырда тұратын тек Залелдің кіші баласы Пәуеннің семьясы. Өзге ұрпақ тарады әр тарапқа. Осымен Қақабай әулетінің 1931-1935 жылдар арасындағы Баянауылдан Камчаткаға, одан Шаған тауына дейінгі көш-қоңы, яғни алапат аштықтан қашып жүріп, тіршілік үшін күресте көрген рахаты мен мехнаты, қаншама қазаға ұшырап, ақыр түбінде болашақ ұрпағын сақтап қалғаны туралы қысқаша естелігімді аяқтаймын. Осы жалпы атаумен 1989-1994 жылдар орайында республикалық әдеби « Жұлдыз » журналында тоқтаусыз жарияланған, енді бас-аяғы жинақталып, тарихта қалуға тиіс бірегей кітап ретінде көпшілік алдына тартылып отырған естеліктер топтамасы. Деректі, дәуірлік құжат есепті. Ғайыптан тірі қалып, кейінгі заманға жеткен, саналы ғана емес, санаулы кісілердің көзкөрген, шынайы әңгімелері. Бұл кезде 1931-1933 жылдардағы ұлттық апаттан бері елу бес жыл өткен. Сол заманда барлық сұмдыққа куә болып, бәрін көзбен көрген жеті-он жасар естияр балалардың өзінің жасы алпыстан асқан. Алдыңғылар түгелге жуық өтіп кетті. Яғни, Мұхаңның өзі атап жазғандай, мейлінше асығу қажет екен.
Жазушылар одағына, ғылыми ортадағы біліс жандарға, көлденең таныстарға өтініш жасалады. Біраз жұрт көріне тартыныпты, кейбіреудің мойны жар бермейді, әйткенмен көп ұзамай-ақ, құнды естеліктердің алғашқы нұсқалары редакцияға түсе бастапты. Бұдан әрі журналдың әр тараптағы ақсақал оқырмандарынан жекелеген жазбалар келеді. Ақыры, бес жыл ішінде бар жұмыс белгілі межеге жетеді. Тақырып сарқылғаннан емес, естелік айтуға мүмкін, көзі ашық, жазуға икемі бар білімдар ағалардың түгелдей дүниеден көшуіне байланысты. Қайткенде де осы жинақ, көлемі шектеулі естеліктердің өзі қатал заман суретін сырттай емес, ішкі бетінен біршама толық қамтыған, әрі шынайы, баға жетпес құнды тауарих болып шыққан екен. Сондағы қаншама естелік архив қараған зерттеуші, бірлі-жарым ізденімпаз оқырман болмаса, бүгінгі жалпы жұртқа беймәлім кепке түсті. Осыған орай, бұл құнды мұраны қайыра жарыққа жеткізу қажеттігі туған еді. Кезінде бар істің басында болған көкем Мұхтар Мағауин соңғы жылдарда өнімді, қарқынды жұмыс үстінде, бір сәт қолы босамайды, енді бұл міндетті маған тапсырып еді. Алматыға кезекті бір барысымда жазушы кітапханасында қатарымен тұрған журналдың тиесілі сандарынан қажетті дүниелерді түгелдей теріп алдым.
Әрине, кітапқа енген кезінде басылу мерзімімен емес, ұтымдырақ көрінген жаңаша жүйемен орналастырылды. Және тарихи құжат дәрежесіндегі естеліктерге ешқандай өзгеріс, өңдеулер жасалмады. Бәрі де авторлық баяндау негізінде, қаз-қалпында. Әлбетте, бұра тарту мүмкін емес. Бәрі де шынайы, табиғи қалпында қағазға түскен, өзгеше мұра. Түршіге отырып, бар шындыққа бой саласың. Ақыл жеткісіз, адам нанғысыз сұмдықтар. Сонымен қатар, халқымыздың қандай қиын жағдайда да кісілігін жоғалтпаған дарқан көңілі мен қайсар табандылығы қайран қалдырады. Бұл естеліктер болашақ заманда тек ақиқат дерек қана емес, жауыздық пен мейірбандық шежіресі, өзгеше ұлттық мінез көріністері ретінде де кеңінен қарастырылуы күмәнсіз. Енді, тарихи, танымдық тұрғыдан алғанда, 1931-1933 жылдары қазақ жұртында ұйымдастырылған ғаламат Ашаршылық, халықаралық тілге көшірсек, қазақ геноциді тақырыбы күні бүгінге дейін толық зерттелмеген. Себеп – Ұлттық әлеуметтік ғылымның әлжуаз, жалтақ жағдайынан дер едік. Бұл әлсіздік ахуал түсінікті. Совет заманында қазақ тарихын зерттеуге қатаң талқы, берік бұғау қойылды, қанша заман өтсе де, сол тар қапастан әлі шыға алмай отырмыз.
Сонымен қатар, орынсыз жалтақтық – баяғы совет тұсындағыдай болмаса да, атаусыз тыйым, сырттай шектеу жағдайына байланысты. Мұның айқын бір дәлелі – тәуелсіздіктің алғашқы жылында Алматының қақ ортасында, Ашаршылық құрбандарына арналған ескерткіш қойылуға тиіс шаршыдағы жетім құлпытастың ширек ғасырдан астам ұзақ уақыт бойы сол қалпы тұруы. Ақыры, белгі тұрғызылды. Әйткенмен, әуел бастан-ақ ресми биліктің көпе-көрнеу салқындығы демесек, ешкім де ешбір тарихшының ізденісі мен жазуына тікелей тоқтау салған жоқ еді. Айналып келгенде, мәнді, түбегейлі зерттеулер болашақ күндер үлесінде қалыпты. Бұл күрделі тақырып бұдан көп бұрын шетелде көтерілген болатын. Ең басында – ағылшын-американ жазушысы, әрі тарихшысы Роберт Конквесттің « Қасірет орағы » ( Robert Conquest. The Harvest of Sorrow, Oxford University Press, New York 1986 ) кітабының атаулы тарауы тұр. Бұл бірегей еңбек 1988 жылы Лондонда орыс тілінде және 1993 жылы Киевте украин тілінде жарық көрген. Қазақстан тәуелсіздігінен соң шетелде де бұл тақырып біразға дейін түбегейлі зерттелмеді. Тек бертінде ғана, 2006 жылы француз зерттеушісі Изабель Охайонның « Сталиндік ССРО-дағы қазақтарды отырықшыландыру » ( Isabelle Ohayon.
La sedentarisation des Kazakhs dans 1 ’ URSS de Staline, Paris 2006 ) және 2009 жылы итальяндық ғалым Николло Пианчиоланың « Шекаралық Сталинизм » ( Niccold Pianciola, Stalinismo di frontiera, Rome 2009 ) атты зерттеу монграфиялары қазақ Ашаршылығы тақырыбын қайта көтерген. Бұлардың ізінше 2014 жылы неміс ғалымы Роберт Киндлер « Сталиннің көшпенділері. Қазақстандағы билік пен ашаршылық » ( Stalins Nomaden: Herrschaft und Hunger in Kasachstan, Hamburg 2014 ) деген зерттеу кітабын жарыққа шығарды. Көп ұзамай бұл кітап ағылшын тілінде аударылды ( Stalin ’ s Nomads. Power and Famine in Kazakhstan, Univeristy of Pittsburgh Press, Pittsburgh 2018 ). Осы қатардағы әзірше соңғы зерттеу Американ ғалымы Сара Камеронның « Аштық жайлаған дала. Ашаршылық, зұлмат және Советтік Қазақстанның қалыптасуы » атты кітабы ( Sarah Cameron. The Hungry Steppe. Famine, Violence, and the Making of Soviet Kazakhstan, Cornell University Press, Ithaca 2018 ). Осы ретте, бізбен Қыпшақ заманынан тамырлас, соңғы екі-үш ғасыр, оның ішінде советтік заманда тағдырлас украин халқының бірбеткей рухына бас имеске болмайды. Бүгінде ұлттық және шет елдік тарихшылар тарабынан түбегейлі зерттелген.
Аяусыз ашаршылықтан өлген жұртының жиын саны бізден көбірек, алайда, халықтың жалпы есебімен алғанда, қазақ жағдайы бұдан әлдеқайда ауыр болыпты. Мұны украин зерттеушілерінің өзі атап көрсетеді. Халықаралық қауымдастық украин Голодоморын көпе-көрнеу геноцид деп таныған. Және Ресейден басқа барлық жерде мойындалған, күмәнсіз қабылданған жағдаят. Тіпті, Америкада, астана Вашингтонның жиын ортасында бұл сұмдықтың құрбандарына арналған атаулы мемориал бар. Ал біз басқаға танытпақ түгілі, өзіміз анықтап біле алмай жатырмыз. Украиндар Голодомор оқиғасын дау-дамайсыз, кәдімгі геноцид деп жариялады және бұл сұмдықты, жоғарыда айтқанымыздай, әлемдік қауымдастық мейлінше айыптап, нақты мәмілеге тоқтады. Қазақ ашаршылығы да ешқандай талассыз – дәл сондай геноцид. Аңдаусызда болды, қатеден кетті, асыра сілтеу нәтижесі, тіпті бұл сұмдыққа өмірге икемсіз, артта қалған қазақтың өзі кінәлі деген лақаптың бәрі – жалтақ әлсіздік, адамзат тарихында болмаған ғаламат қылмысты бүркемелеу ғана емес, көпе-көрнеу ақтау, жендеттің күнәсін жеңілдетіп, құрбандықтың өзін айыптау. Міне, қараңыз. Қолдағы бірден-бір күнкөріс көзі – барлық малын большевиктер билігі тартып алған қазақ жаппай ашаршылыққа ұшырап, шетінен қырыла бастады. Дәрмені жеткендер Қазақстанмен іргелес аймақтарға қарай сыпырыла көшіп жатыр.
Міне, осы кезде Советтер шегі – іште де, сыртта да дабыл көтерілген. Мұндағылар – қазақ аштан қырыла бастады дейді, андағылар – мәселен, Батыс-Сібір, яғни Новосибирь обкомы, одан соң Төменгі-Еділ обкомы Мәскеуге арнайы хабар салады – қазақтар босқыны қаптап барады, шетінен қырылып жатыр деп. Ал Орталық – істің мән-жайын « анықтауды » осы зұлматты орнатқан Голощекиннің өзіне тапсырады. Голощекин бұдан соң әлденендей бір құтқару шараларының орнына, жан сауғалап шетке ыққан қазақ атаулыны қайтарып алуға, яғни іштегі жұртпен қоса, түгелдей, біржола құртуға талап етеді. Иә, шет ел – Қытаймен көршілік бар. Ары өтуге болмайды екен, шекарада пулеметін сайлап айбынды қызыл әскер тұр – мыңдаған босқынды сөз айтпай жусатып отырады.
Енді Ашаршылық туралы сыртқа – Орталыққа хабарлаған, әлденендей көмек, атаулы шара қолдануды сұраған, іште – Қазақстан шегінде дабыл көтерген адамдардың өзі жазаға тартыла бастайды... Егер қазақ Ашаршылығы әуелден жоспарланбаған, кездейсоқ оқиға болса, осыншама ауыр жағдай, әрқилы жан-айқай, дабылдан соң, халқымыз осы 1932 жылдың өзінде біршама кеңшілік алар еді, алдағы суық күз, қақаған қыс пен қайырсыз көктемдегі жаппай қырғанға ұшырамас едік... Украин Голодоморы геноцид болғанда, сөз жоқ, қазақ Ашаршылығы да нағыз геноцид. Бұл қазақ геноциді – патшалық замандағы орыс шовинизмінен бастау алады. Жекелеген белгілі тұлғалар тарабынан, тіпті, Мемлекеттік Дума мінберінен айтылып жатқан, « кешегі Шыңғыс ханның жұртын » жер бетінен мүлде аластау ұраны, қайткенде де демократия лебі, азат ойдың ұшқыны бар, адамгершіл әдебиеті жоғары деңгейде, алдыңғы қатарлы зиялылары көп патшалық Ресейде жүзеге асуы мүмкін емес еді. Енді өз халқын да аямас қызыл фашизм ел билігіне жетті. Манағы сырқат таным-түсінік, төтенше қырғын ниеті Түркістан өлкесін билеуші большевиктер аузынан айтыла бастайды. Әлбетте, өз бетімен, аяқ астынан туындаған лепес емес. Бұрынғы ұлыорыстық шовинизмнің коммунистік ұранмен тұздықталған жаңа бір көрінісі.
Негізгі тұрғысы онсыз да айқын, күрделі мәселенің түп-тамырын қазбаламай-ақ қоялық. Қайткенде де, ақырғы нәтиже – бұрынғы дарқан қазақ, кемітіп айтқанның өзінде, халқының тең жарымынан астамы, ал барлық зұлмат жағдайды түбегейлі қарастырғанда, анық үштен екісі, бәлкім төрттен үші қырғынға ұшыраған, одан соңғысы – үрейлі сана, кембағал мінезге ұшырап, өр мінез, ұлттық қасиетінің көбінен айырылған, әйтеуір жер бетінен жоғалмай, азды-көпті жұқанасын сақтап, өз жұртында азшылықта қалған қазақтың тіршілік-тынысы үзілмей, жаңа замандағы жаңаша, бүгінгі күнге жалғасқан, көзтүрткіге, кемістікке толы жаңа бір өмір басталды. Байырғы ұлыорыстық шовинизмнен тамыр тартқан коммунистік геноцид дедік. Коммунизм – ұлтсыздық идеологиясы. Яғни, бұл қазақ Ашаршылығын ұйымдастырушыларда нақты бір, атаулы ұлт жоқ. Сталин – грузин, Голощекин – жойыт, Рысқұлов – қазақ; сондай-ақ, Ашаршылық шабармандары – Ерназаров, Құрамысов пен Исаев та қазақ. Ауылдық жердегі жүз сан белсенді қазақты айтпағанда. Сондықтан, дәп осы ретте атап ұстап, белгілі бір ұлтты күнәкар деп жариялау қиын.
Осыған керісінше, әр тарапта қазақ жағдайына ара түскен әрқилы адамдардың жөн-жобасын саралай келсек, бұлардың ішінде таза қазақтан гөрі басқа ұлт өкілдері – орыс пен жойыт, неміс пен латыш, тағы бір, бізге әзірше белгісіз ұлт өкілдері көбірек болғанын көреміз. Арғы, тұтас заманды айтпағанда, осы бүгінде, қазақ Ашаршылығы туралы деректі, ең мәнді, әрі толымды зерттеу кітабын шығарған Валерий Михайловтың ұлты таза орыс екенін еске салу жеткілікті. Иә. Қазақ геноциді – әлемдік коммунизмнің кеселді зардабы. Сол ашаршылық кезеңінен небәрі отыз бес жыл бұрынғы бүкілресейлік санақ бойынша, байтақ Орталық Азиядағы – өзбек, қырғыз, түрікмен, қарақалпақ, және тәжік халықтарын түгел қосып есептегеннен әлдеқайда артық болған қайран қазақ осындай мүсәпір жағдайға түсіпті. Қайта оңалмастай, қисапсыз шығын. Сөйте тұра, арада жетпіс-сексен жыл өткенде, ортамыз толмаса да, біршама оңалыппыз. Ес жидық, өстік, өндік. Бүгінде тек Қазақстан шегіндегі қазақтың өзі он екі жарым миллионға жетіпті. Күні кеше біздің жарым өлшемімізге жетпеген өзбек отыз миллионнан асқанда. Қайткенде, атамекен жерімізде сақталып қалдық. Және болашақтан үміт зор.
Өткенге іш аши отыра салауат айтып, осы барымызға тәуба десек керек. Алда – ортамыз біржола толатын, еркін елде мәңгілік ғұмыр кешетін жақсы күндер, жаңа бір заман тұр деп сенейік. Едіге Мағауин 12.VII.2019 Силвер Сприң, Мэриленд, АҚШ. ҮНДЕУ Құрметті оқырман! Кітапты сатып алғаныңыз үшін алғыс айтамыз! Қазақ тілінің мазмұны дамыса ғана Қазақстан дамиды. Себебі мемлекетті дамыту үшін – адамдарды, адамдарды дамыту үшін – тілімізді, ал тілімізді дамыту үшін тілдің контентін, яғни мазмұнын дамыту қажет екеніне көзіміз әбден жетіп отыр. Кітап сатып алу арқылы Сіз өзіңіздің де, еліміздің де дамуына қызмет етесіз. Қазір тілдің байлығы сөздік қорымен емес, сол тілде бар ақпараттың көлемімен, яғни контентімен, мазмұнымен өлшенеді. Қазір жер шарында 7,6 миллиард адам өмір сүреді, ал Қазақстанда 18 миллион халық тұрады. Біздің әлемдегі үлесіміз 0,23 пайыз. Демек, біздің мазмұн жасау қуатымыз да сол деңгейде. Сондықтан адамзат қалыптастырып жатқан мазмұнға қазақ оқырмандарының қолын жеткізу – біздің ортақ мақсатымыз. Қазақ баласы мақты маман болу үшін, әлем әдебиеті мен қызықты кітаптарды оқу үшін өзге тілді меңгеруге мәжбүр болмаса екен дейміз.
Біз кітап шығарайық, Сіз кітаптарымызды сатып алу арқылы қазақ тілін қолдаңыз. Балаларыңызға, ағайын-тума, құда-жекжатқа әр мерекеде кітап сыйлаңыз. Той-томалаққа шашуға тәтті-пәтті емес, кітап апарыңыз. Қыздардың жасауына кітап салыңыз. Тойбастарда кітап таратыңыз. Егер қазір тегін электронды форматын оқып отырсаңыз ( сіздің жағдайда солай ), кітапты оқып болған соң қағаз нұсқасын сатып алыңыз да жақыныңызға сыйға тартыңыз немесе жеке кітапханаңызды толтырыңыз. Үйіңіздің бір қабырғасы кітапқа толсын. Кітап жиналып тұратын үйде өскен балалар білімқұмар келеді, ал білімқұмар баланың болашағы кемел болмақ. Қазақ елінің болашағы кемел болсын десеңіз, қазақша кітаптарды сатып алу арқылы ҚАЗАҚ ТІЛІНІҢ МАЗМҰНЫН ҚОЛДАҢЫЗ!
