ЖАСТЫҚТЫҢ МІНІП ТҰЛПАРЫН ӨЗІМ ТУРАЛЫ БІРЕР СӨЗ О пәни дүние-ай! Адамның уақыты тар болатындығынан, асқақтаған өмірі сабалап жауған ақ жаңбырдай өте шығады екен. Әне-міне дегенше алпыстан да асып барамыз. Қолыма қалам алып, бастан кешкенді, көріп-білгенді қағазға түсірсем деймін. Әділ қазым әзің боларсың, оқушым. Өзі бір, қабағы салыңқы, тұнжыраған адам ғой. Кездескенде біріңнің бетіңе бірің қарап отыра бересіңдер ме, қалай? Арақ ішкенде де үндемей ішесіңдер той, ә » – деген екен. Аппаратта істейтін бір жас қыздың ( оны сөз саптауынан аңғардым ) Кеңес Армиясы күнімен құттықтаған ашық хатынан: « Сізге күлімсіреген көбірек жарасады. Жұртқа жылы шырай көрсете берсеңіз, мерейіңіз үстем бола бермек. Аты-жөнімді көрсетпей-ақ қояйын, бұл жолы инкогнито қалғаным дұрыс болар » деген сөздерді де оқығаным бар-тын. Несін жасырайын, бәлкім, ата-анадан ерте айырылып, бала жастан тұрмыстың тауқыметін тартып, адамдардың зұлымдығын, арақатынасындағы екіжүзділікті көргендіктен бе, әйтеуір, езу тар­тып, жымия бермейтінім рас. Бірақ, ашу-ыза керней қалған сәтте райдан тез қайтатыным бар. Кек сақтамаймын.
Кейде түнеріп, төмен қарап келе жатып, кездесе кеткен таныстарды байқамай өтіп кете беретін сәттерім де болады. Тіпті өзімді етене түсінетіндер болмаса, қызметтестерімнің көпшілігіне табиғатынан қатал, анау-мынауға иіле қоймайтын, қарауындағылардан ұқыптылықты, жауапкершілікті талап еткеннен басқаны білмейтін қақайған, қатыгез басшы болып көрінетінімді де сезінетінмін. Өмір болған соң кейде солай етуге итермелейтін жәйттер де кездесе береді екен. Мәселен, 1972 жаңа жылға арнап, Арқалықта балалар үшін « мұз қалашығын » орнаттық. Желтоксанның 30-жұлдызында, келесі күні жұрт жаңа жылды қарсы алатын болғандықтан, жұмыс аяғына қарай көргелі барсам, ондағы « Ертегілер бұрышы », сырғанақ, хоккей алаңы, т.б. Қорғанға әдейі арнап кесілген мұз блоктары шашылып әр жерде жатыр. Мұны көріп, қалалық партия комитетінің бірінші хатшысы И.Стрикті, қалатком төрағасы F.Жоламановты шақырып алып, үн-түнсіз блоктарды құрастыруға кірістік. Бізді көріп, жұмыстан қайтып келе жатқандар да екеу ара бір-бір блоктан алып келіп, қорғанның қанасына қойып жатты. Сөйтіп, не керек, бас-аяғы 30-40 минуттың ішінде Мәскеу Кремлін еске салатын, бұрышында мұнарасы бар « қамал-қалашық » дайын болды.
Рахметімді айтып, жұртты тараттым, Стрик болса, Жоламановқа қарап: « Солай, Ғабдессалам, өзгелерді ұйымдастыра алмаған соң, осылайша өзімізге жұмыс істеуге тура келеді » – деп күлді. Аса құрметті қонақтың келуіне облыстық музейді ашуды орайластырған едік. Экспозициясын дайындап, орын-орнына қойғызып болғаннан кейін, еденін сырлауды қадағалауды облатком төрағасының орынбасары мен қаланың басшыларына тапсырып, Есіл ауданына жүріп кеттім. Жұма күні кешкі сағат 6-ға карай Арқалыққа қайтып келсем, ештеме істелмепті. Музейде бір жан жоқ, жұрт тарқап кеткен. Музейдің үйін жөндеуден өткізіп жатқан Торғай боксит кеніштерінің басқармасына телефон соғып, үйіне кетіп қалған қоймашыны шақыртып алып, бірнеше бөшке еден сырын, берішімен қоса, білік, бояу жаққыштар әкелгенше сағат 8-ге жақындап қалды. Дереу те­лефон соғып облатком төрағасының орынбасарын, қалалық партия комитетінің бірінші хатшысын, орынбасарымен қоса қалатком төрағасын, мәдениет басқармасының бастығын шақырып алып, еден сырлауға кірістік. Үш қабат ғимараттың еденін, дәліздерімен, баспалдақтарымен қоса сырлап шығу оңай ма? Таңғы 3-ке қарай әріптестеріме қарасам, адам танығысыз, беттері былаудай боп ісіп, көздері жасаурап кетіпті.
Музейді сенбі, жексенбі күндері желдетіп алмақ боп, ішкі есік, терезелерін айқара ашып, таң ата тарқастық. Сейсенбі күні Арқалыққа келген Қонаев, көрші облыстардан келген делегациялар, жаңа музейдің экспозициясымен танысып, ризашылығын білдірді. Осы бір оқиға жұртқа белгілі боп қалып, « Жәнібеков бастықтарға да қара жұмыс істетеді екен » деген лақап бүкіл облысқа тарап кетіпті. Тағы бірде Аманкелді ауданының өзімен аттас орталығында болғанда, ескі мазардың үстінде мал жайылып жүргенін, жеңіл және жүк машиналарының, жаяу-жалпы адамдардың өлікті басып, ары-бері ағылып жатқаңын көріп, аупартком хатшысы Сартай Омаровқа: « Мыналарың ұят екен, ең болмаса мазараттың айналасын қоршатып, тәртіпке келтіруге болатын еді ғой » дегенім бар-тын. Мұнда істелген жұмысты да жұрт маған теліп, « Жәнібеков осы жерде өзі тұрып, мазардың айналасын қоршатыпты » деп елге таратып әкетіпті. Жүзім соншалықты суық болмағанымен кейбіреулердің кездескенде дегбіреп, сасып қалатынын білем. Әлі есімде, бір жолы Шымкенттен келген Георгий Рудов деген жас жігіт ( соңғы кезде Лаоста Ресей елшісі болып істеді ) іштегілер шыға қоймаған соң, менің қабылдау бөлмемде көбірек отырып қалыпты.
Кабинетке кезегімен кіріп келе жатқанда, оның үстіндегі сол кездің сәніне сай, көкшіл бостон костюміне, қара галстук таққан нейлон көйлегіне, аяғындағы су жаңа жылтыратылған қара туфлиіне көңіл аударып үлгірмей жатып, мастикамен ысқыланған еденде тайып жығылғанын көрдім. Қасына жетіп барып, орнынан тұрғызып, алдымдағы орындыққа отырғызғанда байқағаным, әлде менің сұстым басты ма, әлде көп күттірген кездесудің немен тынатынын ойлап қаймықты ма, әйтеуір тізе буынының қалтырап әбіржігені. Көңілін орнына түсіру үшін жанама сұрақтар беріп әңгімелесуге тура келді. Тіл табысып, кейіннен достасып та кеттік. Мансапқорлық, тәкаппарлық, менмендік, өзін басқалардан жоғары ұстау менде болған емес. Оны менімен қызметтес болғандар жақсы біледі. Әрине, азын-аулақ биліктің дәмін татса-ақ, оған елітіп мас боп, өзгелерге паңдана қарайтын мықтылар бізде аз емес қой. Мен ондайдан аулақпын. Барды қанағат тұтып, елге қызмет етуден басқаны ойламай, « өзім деген кісіге » үлкен-кішісіне, лауазымына, әлеуметтік қал-жағдайына қарамастан, « өзегімді суырып беруге » даяр тұратыным хақ. Жиған-тергенім, арттырғаным да шамалы. Қызмет басты болып, үй ішіне де жөнді көңіл бөле алмаппын.
Тағдырдың маған мәңгілік адал жар, балаларыма асыл ана болсын деп қазақтың мұнтаздай таза, қарапайым қызы Халиханды кездестіргеніне дән ризамын. Оның аналық қамқорлығымен үлкен ұлым Ниетжан, қызым Жұлдыз, кіші ұлым Бауыржан оң-солын дұрыс танитын азаматтар болып өсті. Келіндерім, күйеу балам, немерелерім де жаман емес. Даңққойлыққа, бақталастыққа жиіркенішпен қараймын. Қолынан түк келмейтініне қарамастан, ұқсап бағатын, басшыға жағынып, алдында құрдай жорғалайтын мансапқор, ертең оның бағы тайса, дереу сырт беріп шыға келетін жексұрындар бізде жеткілікті. Әттең мезеттің осындай қоқсықтарын ысырып тастап отыратын күн туса, қарыштап алға басуымызға жол ашылар еді-ау. Тек мұндай өлекселерді көретін көз болса, өмірдің өзі дайындаған жадығаттар жеткілікті-ақ. О бастан ұяң, ұялшақтау болып өссем де, есейе келе, өз ойымды бұқпантайламай, тіке айтуға дағдыландым. Алпысыншы жылдардың басында Ақмолада ( Целиноград ) өткізілген тың игерушілердің слетіне келген БЛКЖО Орталық Комитетінің бірінші хатшысы С. П. Павловты Тың өлкелік партия комитетінің бірінші хатшысы Т. И. Соколов өзінің қала сыртындағы қонақ жайына шақырған еді. Оған Павлов екеуміз бірге бардық.
Камин алдында қызу әңгімеге кірісіп кеткен Соколов, шамасы, менің отырғаным есінен шығып кеткен болса керек, Н.С.Хрущевқа айтып барсын дегендей, өзіне Қонаев секілді ұлтшылдармен бірге қызмет істесудің « қиыншылықтары » жайында сөз қозғай бастады. Мұны естіген мен қалай қарап отыра берейін: « Ау, сонда, Дімәш Ахметұлы ұлтшыл болса, ұлтшыл емесіміз кім, мына сіз бе? » деп орнымнан тұрып, теріс айналып кеттім. Соколовтың жүгенсіздігіне қымсынғандай, Павлов та үндемей отырып қалды. Мен болсам, Қазақстанның көпұлтты халқы арасында орасан зор беделге ие болған, аса көрнекті партия және мемлекет қайраткері Д.А.Қонаев жөнінде көлденең келген әпербақан осылай ойына келгенін соға беретін болса, қалай күн көруге болады деп арлансам да, әдеп сақтап, орныма келіп отырдым. Т. И. Соколов сөзін жалғастырған болып: – Сергей Павлович, мен мұнда отырған екеуміздің біріміз партияның ( ол Қазақстан Компартиясы Орталық комитетіне де хатшы болатын ), біріміз Қазақстан комсомолының хатшысы ретінде бас­тан кешіп жатқан қиыншылықтарға көңіл аударайын дегенім еді. Сіз оны қаперіңізге алмай-ақ қойыңыз, – деп жуып-шайып жатты, Алматыға қайтып оралған соң, Д.А.Қонаевқа болған әңгімені айтып бердім.
Ол кісі: « Ой, оңбаған-ай, солай деді, ә? Мұндайларға дауа жоқ. Сен де бұған көп мән бере берме » деп менің көңілімді жұбатқандай болды. Мен өзімді шешенмін деп есептемеймін, білгірсігім де келмейді. Әйтсе де жұрт алдына шығатындардың өздері сияқты күнделікті газет оқып, радио тыңдап, теледидар көретін қазіргі көпшіліктің білім-таным деңгейін ескере бермейтініне қайран қалам. Ал кейбір ақын-жазушылардың мінберде, артистердің сахнада, журналистер мен хабар жүргізушілердің көгілдір экранда өз ойларын күшене немесе « әндете » өрбітетінен жанға жайлы әсер алу қиын. Ілгеріде біздің ұжымшарда өткен бір жиында өмір бойы жұрт алдына шығып ләм деп аузын ашпаған бір пақырға сөз беріпті. Ол әдеттегідей, « Жолдастар! » деп сөзін бастайын десе, « Ей, осы не айта қояр дейсің » дегендей, жұрт гуілдеп, көңіл аудара қоймапты. Дауысын дұрыстаңқырап, тағы да « Жолдастар! » депті. Оған да ешкім бет бұра қоймаса керек. Ақырында бар даусымен, ышқына « Жо-ол-дас-та-ар! » деп айқай салса, жұрт тыныштала қалыпты. Ол болса « мен осымен біттім » деп мінберден түсіп кете берген екен.
Лекторлық дағдыдан менің көңіліме түйгенім – егер шешен алғашқы үш-бес минутта аудиторияны баурап алмаса, сөзінің онша мәнді болып шыға қоймайтыны. Мәскеуде Одақтық комсомолдың ХV съезі өтіп жатқан. Волжский химкомбинатының бригадирі Г.Кривошиннің зор шабытпен сөйлеген сөзін съезд қызу қолдап, қабыл алды. Әдетте комсомол қызметкерлері де партия қайраткерлеріне еліктеп, сөзін партия съезі алға қойған міндеттерден бастайтын. Мен де солай сөйлемек едім. Тікелей өндірістен келген, съезд бірнеше рет қол шапалақтап, ықыласын білдірген осы бір жігіттен кейін сөйлеуге тура келгендіктен, маған алты мың адам отырған Кремльдің Съездер сарайын бірден өзіме қалай қаратып алуға болатынын ойланып, мінберге бара жатқанда, не де болса сөзімді делегаттарға үйреншікті болып алған партия съезінен емес, артынан айтармын деген ойдан бастауға ұйғардым. Ол Алматыда болып қайтқан бір американдықпен байланысты еді. Делегаттарға арналатын дәстүрлі « Жолдастарды! » да айтпастан: – Осыдан біраз бұрын Қазақстанда болған бір американдық, – дей бергенімде, ол не істеп қойды екен дегендей, зал тына қалды, – Алматыда көргеніне қайран қалыпты. Ол Қазақстан астанасынан киіз үйлерді, жайылып жүрген түйелерді көрермін деп ойлаған екен.
Әрине мұхиттың ар жағынан келген мырзалар басқаша ойлауы мүмкін емес – дедім. Залмен түсініс бірден осылай басталды. Әрмен қарай съезд оқтын-оқтын қол соғып, ризашылығын білдіріп жатты. Әсіресе мектептегі тәлім-тәрбиенің кемшіліктеріне тоқталған сәтте ложаларда орналасқан ардагерлер орындарынан тұрып қол соқты. Ұзаққа созылған ду қол шапалақтаумен съезд президиумында отырған орныма дейін шығарып салды... Әуел бастан аппараттағыларға алдын ала анықтама-жадығаттар жинатып алатыным болмаса, сөйлейтін сөздерімді, жарияланатын мақалаларымды өзім жазуға дағдыландым. Өзім дайындамасам, өтірік айтып тұрғандай сезінетінім тағы бар. Тегі шешеннің сөзін өзі дайындап алып, қағазсыз сөйлегені жөн. Сонда ғана айтылған ой көз қаперінде қалып қояды да, әсіресе лауазымы бар, дуалы ауызды азаматтар екі « сөйлемейтін », бүгінгі жариялағанына ертең қарама-қарсы пікір айта қоймайтын болады. Зейнеткер адамның жыл өткен сайын жан дүниесі сарапқа түсіп, ұштығына жеткізгенінен көрі үлгірмегені көбірек бола береді екен. Мен үшін өкініштісі – Қазақстан Компартиясы таратылған кезде науқастанып ауруханада жатқандықтан, Орталық комитеттің пленумында да, партияның съезінде де бола алмағаным. Алдын ала дайындаған сөзім де сөйленбей қалды. Партия таратылғаннан кейін мені іздеген жан болған жоқ. Тұрлаусыз ағайынға қызмет сұрап мен де бармадым.
Пендеге тән әлсіздікке бой ұсына бермейтінім бар еді. Бұл жолы да солай болды. Айналадағы әлеуметтік әділетсіздік пен теңсіздікті көріп бойынан түңілгендердің жаңа партия құрайық дегенін де қабыл алғаным жоқ. Саясат кәсіпкерлік емес. Оның не екенін түсіне қоймайтындардың саясаткер бола қалатынына қайран қалам. Қазіргі үкіметтің басы-қасында жүргендердің де бәрі бірдей сая­саткер емес. Ендеше саясатпен неге айналыспайды? Бізде көбіне заң бар да, саясат жоқ болып шыға келетіні де міне осыдан. Менің бір жас досым ( қазір банкир ) депутаттыққа кандидат ретінде теледидар арқылы сөйлегенде, азабы мол өмірмен арпалысып, әбден шаршап, қалжыраған адамның кейпіне кіріп, егер депу­тат бола қалсам өйтер едім, бүйтер едім дей берді. Мен оның жолдастарына: « Анау Маратқа айтсаңдаршы, ол сонща не істеп қалжырапты, өмір бойы-ақ жөргекке оранып, ақ көйлек киіп келе жатқан жоқ па? Сайлаушылардың алдында солай сөйлеуге ұялса қайтеді » деуім мұң-ақ екен, менің жүзімді көрмейтін болып алды. Өз басым тағдырыма ризамын. Әуелде мұғалім болып, кейіннен партия, кеңес, комсомол қызметтерінде жүріп шығармашыл мүмкіндіктерімді түгелдей іске қоса алмағаныма ғана өкінемін.
Өзіне мұғалімнің, саяси қызметкердің тағдырын қалап алған мен үшін, біресе ата-баба мұрасының қалдықтарын, халық сәулеткерлігін, ою-өрнекті, ұлттық киім-кешекті зерттеп-білумен, біресе құрып бітуге айналған ескі кілем нұсқаларын, көне әуез аспаптарын қайта ұқсатумен, халық билерін қалпына келтірумен айналысам деп жанығуға тура келгені де осымен байланысты. Бұл жетіскендіктен емес, осындай « ұсақ-түйекпен » ( кейбіреулер осылай ойлайды ) тікелей айналыса қоятындардың тапшылығынан туған жәйт еді. Сол ізденістерімнің нәтижесінде « Қазақтың қолтума мәдениеті » ( 1982 ), « Жаңғырық... Алтын домбыра жайлы аңыздың ізімен » ( 1990 ), « Уақыт керуені » ( 1992 ), « Жолайырықта » ( 1995 ) деген кітаптарым жарық көрді. Белгілі тарихшылардың бірінің маған: « Сіздің осы, еңбектеріңізге ғылыми тақырыпқа лайықтап ат қоя бермейтініңізді қалай түсінуге болады? » дегені бар-тын. Бәлкім, бұл дұрыс та шығар, бірақ мен кітаптарымды ғылыми диссертация үшін емес, қалың көпшілікке арнап жазып келдім. Шығармашылығыммен ғылыми жұртшылыққа танымал бола тұра, өзімді ғалыммын деп те есептегім келмейді. Өйткені ғылымға тікелей қатысы жоқ қызметте жүріп, диссертация қорғағандардың бәрі бірдей ғалым бола бермейді. Бәлкім, мен құнтты зерттеуші ғана болармын.
Мен үшін ең бастысы – еңбектерімнің оқырман қауымға түсінікті болуы. Сондықтан да оларды астарлы қисындар тауып, қарапайым тілмен жазуға тырысып келдім. Бұл мәтін кез келген маман түсіне қоймайтындай етіп, арнайы терминдермен және сілтемелермен толықтыра түсу. Өзіме « ғылымидан » гөрі « ғылыми іспетті » болып көрінсе де, бұл тәсілді қаралағым келмейді. Тіпті диссертация жазатындарға да өте ыңғайлы, өйткені диссертацияны үш оппонент пен екі рецензент қана оқиды. Екінші тәсіл – « қызғылықты сөз саптау », яғни қарапайым сөйлесу тілі. Орта білімді адамға айқын һәм қысқа қайыра ұғындыруға болмайтын ғылыми идея жоқ. Әрине мұндай жағдайда тұспалдап, әсерлеп, бейнелеп жеткізетін, тіптен пікір алмасуға итермелейтін әдеби әдістерді пайдалануға тура келеді. Геродот та осы соңғы тәсілге сүйенген екен. Жұрт сүйіп оқып, көшіріп ала бергендіктен де болар, оның « Тарихы » бізге жетті, ал ғылымды жабыраңқы еткендердің еңбектері ұмыт қалды » ( География этноса в исторический период. Ленинград, 1990, 6-7 беттер ). Кітаптарымның кейбіреулерінде қайсыбір фотосурет, түсініктеме қайталанатын болса, мұны аталмыш ескерткішті жұртқа ұғындыра түсу қамынан туған жәйт деп қараған жөн.
Ал бұрынғы айтылған оймен ұштаса бермейтін соны пікір кездессе, өзгеше фра­за, атау көріне қалса, оларды шығарма жарық көргеннен бергі білім-танымдағы, терминологиядағы, лексикографиядағы, текстологиядағы, ономастикадағы өзгерістермен байланыстыра қараған дұрыс. Несін жасырайын, Торғайда, кейіннен Мәдениет министрлігінде, тіптен Орталық комитетте қызмет істеп жүргенде ойластырылған шаруаның біразы іске асып үлгірмеді. Ол үшін мені күндей қоятындар табыла қоймас деп ойлаймын, оқушым. Алматыда өткен ғылыми-дағдылық конференциялардың біріндегі пікірсайысынан кейін, бір әзірбайжандық ғалым менің мамандығым бойынша кім екенімді сұраған еді. Мен болсам, орыс мәтеліндегідей, « Өртенген театрдың артисі » едім деп күлдім. Оның көзі шарасынан шығып: « Мен сізді артист деп ойламаған едім, сәулеткер шығар деп едім » деген соң, белгілі қазақ анеқаотындағы егде тартқан әйелдің жас жігітке айтқан әңгімесін айтып бердім: – Е, қайным, – депті әлгі әйел, – мен кімге қатын болмады десеңші: бригадирге де, оправляйшке де, басқармаға да, парткомге де, райсполкомға да қатын болдым. Қазір әлгі ауылшаруа басқармасы дейді ме, соған қатынмын.
Сол айтқандай, біздің халықтың тарихтан арттырғанынан көрі жоғалтқаны көбірек болғандықтан, өзіміз сияқтыларға бірде режиссер, бірде сәулеткер болуға, қисынына қарай, суретші-модельердің де, тоқымашыға кеңесшінің де, әуезші-аспапшы немесе би қоюшының да міндетін атқаруға тура келетіні рас, – дедім. Бір жолы Арқалыққа келген мәскеулік театр сыншысының: « Сізге обком хатшысына ғана емес, режисерлыққа да талаптану керек болған екен. Тағы бір режиссердың өзін көрсете алмай, болмысыңыз бен жан-дүниеңізде қалып қойғаны өкінішті-ақ » деп ресми жиында айтқаны да бар еді. Шынында да біз сияқтылардың қайсысын алсақ та, режиссер іспетті болды ғой. Өзім рухани жағынан « суретші » болармын деп те ойлаймын. Бәлкім, бұл жоғалтқаны көбірек халыққа құштар көңілден туған пендешілік шығар. Мұның, саясатпен айналысқаннан да азабы мол болатыны хақ. Мен ешкімнің шотын шапқан емеспін. Өмір бойы қайда қызмет істесем де, партияның, комсомолдың, кеңес үкіметінің табиғатындағы демократизмнің, конституциялық құқықтар мен бостандықтардың негізгі принциптерін халқымыздың ұлттық мүдделерімен ұштастыра пайдалануға тырмысып келдім.
Маған 1988 жылы Қазақстан Компартиясы Орталық комитетіне хатшы болып сайланғаннан кейін, ел басынан кешкен тарихи оқиғаларға, әдебиет пен өнерге, жекелеген қайраткерлерге қатысты мәселелерді пайымдауда өрескел қателіктер жіберген қаулы-қарарларды қайта қарау жөнінде ұсыныс жасауға тура келді. Бұл әрине, тек менің ғана бастамам емес, партияның сол тұста ұстана бастаған бағытынан туындалған шаруа еді. Десек те, Орталық комитет арнаулы комиссия құрып, өзі шығарған немесе бұрынғы Өлкелік партия комитеті қабылдаған әдебиет пен өнер дамуына, кейбір мәдениет қайраткерлерінің шығармашылығына теріс баға берген құжаттардың күшін жойғанымен, тарихи оқиғаларға, әсіресе Әлихан Бөкейханов, Мұстафа Шоқай, Сұлтанбек Қожанов, Жанайдар Сәдуақасов сияқты бірқатар аса көрнекті мемлекет, қоғам және ғылым қайраткерлеріне қатысты қаулы-қарарларын қайта қарап үлгірмеді. Солардың арасында « И.В.Сталин жолдастың » « Ақжол » газетінің редакциясына жолдаған хаты » деген де құжат бар-тын. Онда Сұлтанбек Қожанов кеңес үкіметі қуғын-сүргінге түсіре бастаған кейбір аса дарынды қазақ зиялыларының жеке басына, шығармашылығына қатысты мақалалар, олардың өлеңдерін, кемшіліктерді мінеп-сынаған өз туындыларын жариялаған. Сталин, әрине қазақша газет оқып, оған шолу жасаған жоқ. Оны да « дайындап » беріп жүрген өзіміздің ағайындар болса керек.
Сол « хатқа » байланысты қаулының күшін жою – сот арқылы ақталғаннан кейін де 30 жылдан астам жабулы қалған Сұлтанбек Қожановтың « ісін » қайта қарауға, оның « сыбайластары » ретінде нақақтан-нақақ жапа шеккендерге тағылған айыпты алып тастауға жол ашатын еді. Мағжанның « ісін » де, сот арқылы ақталғаннан кейін 28 жылды артқа салып, қайта қарадық емес пе? Ал, Шәкәрімді, Ахмет Байтұрсыновты, Жүсіпбек Аймауытовты, әсіресе Міржақып ( Мір-Якуб ) Дулатовты саяси жағынан түгіл, сот арқылы ақтау да ешкімнің ойына келмепті. Не пайда, Қазақстан Компартиясы Орталық комитетінің Саяси бюросы 1990-1991 жылдары бірнеше ай бойы уақтылы мәжіліс құра алмағандықтан, ондай шешім қабылданып үлгірмеді. Кеңес үкіметі мен партияның тізгінін бірдей ұстаған басшымыздың өзі де ол кезде соңғысына қырын қарай бастаған еді. Тіпті оның: « Сізге осындай мәселені қопсытудың қажеті бар ма? » деп өзіме ренжіген сәттері де болған. Партия таратылғаннан кейін бұрын жинақталған жадығаттар архивке түсіп кетті де, азғантай бөлігі « Ақиқат » журналында жарияланды.
Орталық комитетте хатшы болып істеген үш жылда менің байқағаным – жоғары лауазымы барлардың қайсы біреулерінің өздерімен тұстас қоғамның байыбына қарап, оның заңдылықтарын, мұң-мұқтажын жете ұғына бермейтіні. Оны 30-40-жылдардағы миллиондардың өмірін ала кеткен аштық-жалаңаштықтан, қуғын-сүргіннен, маңдай алды қазақ зиялыларының түгелдей қудаланып, көпшілігінің мезгілсіз опат болғанынан, тіптен 1986 жылғы желтоқсан оқиғасы кезінде үкімет пен партия басшыларының тоқырау мезетінің озбырлығына қарсы шыққан жастармен тіл табыса алмағанынан да аңғаруға болады. Ал Қазақстан мемлекеттік тәуелсіздігін жариялағаннан кейінгі ел басына төнген жүдеушілік пен жоқшылық та күні кеше ғана « қайта құрылам » деп өзін өзі шексіз қамшылаған елдің қал-ахуалын егжей-тегжейіне дейін айқындап алмай-ақ, шұғыл түрде, ат төбеліндей ғана іскер топтың, нәрестедей мәпелеп, қолдан жасалған « жиендер экономикасының » ( фраза үкіметке тәуелсіз баспасөзден алынды ) мүдделеріне сай жүргізіліп келген экономикалық реформа мен жаппай жекешелендіру саясатының нәтижесі еді. Тарихтан біз қандай болмасын жаңа қоғамның ескі құрылымды қирату арқылы орнығатынын білеміз. Тарихи тәжірибе сонымен бірге жаңа құрылымның ауқымын, ұстанатын бағытын, түр-түсін, шама-шарқын айқындап алмай тұрып іске кірісіп кеткен жағдайда, қоғамның орны толмас әлеуметтік сілкіністерге тап болатынын да талай рет көрсеткен.
Өкінішке қарай, бізде өзіміз құрып жатқан қоғамның болашағына нақтылы болжам жасалмады, мәселенің пайдалы-зиянды жақтары уақтылы ескерілмеді, нарыққа ауысу кезінде ел басына түсетін ауыртпалықтарды азайтудың жолдары қарастырылмады. Мен әрине, мемлекет басшылығына елде болып жатқан әр қилы үрдістерді қалай реттеуді үйрететін адам емеспін. Тек өзім бірге жасасып келе жатқан қоғамның белсенді мүшелерінің бірі ретінде бастан кешкен, көріп білген жәйттермен қоса, қазіргі заманғы кейбір көкейкесті мәселелерге де тоқтала кеткенді жөн көрдім. Мұның кейде тарихқа, елтануға, мұратануға, қаласаңыз, қазақтануға қатысты мәселелермен ұштасып жататын сәттері болады. Өйткені менің өмірімнің өзі осындай азабы мол ізденістерден тұрады. Өкініштісі – біз сияқты қызметтестердің ( функционерлердің ) тікелей араласқан, тіпті өзі ұқсатқан шаруасына қолтаңбасын қалдыра бермейтінін пайдаланып, біткен істің нәтижесін әлде кімдердің өзіне теліп алатыны. Мәселен, Қазақстанның халық әуез аспаптары музейін ұйымдастыруға, оның оңайға түсе қоймағаи экспозициясын құрастыруға менің бақайдай екі жыл уақытым кетті. Енді келіп, музейдің есігін ашпаған біреудің, оны обкомда істеп жүріп, өзім ұйымдастырдым деп көсігеніне қайран қалдым. Тегі бұдан артық озбырлық бола қоймас. Жыл өткен сайын жүзі таныстардың қатары сиреп барады.
Өзім ес білгелі көз алдымнан талай-талай тағдырлар өтті. Ел тағдырымен, мезеттің маңызды оқиғаларымен байланыстыра отыра, өзіммен тұстас замандастарым жайлы, шамам келгенше толығырақ жазып қалдырсам деген үміттемін. Ел басынан кешкен қайта « бетбұрыс », қоғамдық құрылыстағы өзгерістер, нарықтық қатынасқа көшу – жұрттың өмірге көзқарасын, наным-танымын, түйсік-түсінігін әр қилы өзгерістерге түсірді. Қазақстанның болашағын құрайтын жас ұрпақ өсіп келеді. Оған да жетісе бермейтіні – аға буынның өмірлік тәжірибесі болар деген оймен іске кірісіп те кеттім. Әңгімеміз құрғақ ғибраттылықтан аулақ болмақ. ТАҢҒЫ ШЫҚТАЙ КІРШІГІ ЖОҚ КӘУСАР ШАҚ Сыр бойын, Арыс, Бөген атырабын мекендеген елдің көпшілігінің отырықшы, малы барларының жартылай отырықшы болғаны мәлім. Диханшылықпен айналысатындары ертеден келе жатқан суландыру жүйелерін, Сырдың жағалауындағы көлдерден су тартатын арықтарды пайдаланған. Кішігірім егістіктер тіптен тасыған су жайылатын өзен аңғарына, жазда құрғап қалатын көлдердің ылғал жинаған ұлтанына да орналастырылатын. Бірлі жарым байлар болмаса, көпшілік жұрт азын-аулақ малын падаға қосып, кезектесе бағып күнелткен. Мақта өсіруді кеңейту мақсатымен Сырдың бас жағында алып су бөгемдері жасалған үстіміздегі ғасырдың 50-жылдарына дейін өзен жылына бірнеше рет тасып, 10-15, кей жерлерде 20-30 шақырымға дейн жайылып кететін.
Таудағы қар, мұз еритін, жауын-шашын молаятын мезгілдегі су тасқындарының сыйпатына қарай жергілікті халық Сырдың арнасына сыймай бұрқанатын сәтін – тайлақ тасу, арнасынан шұбалаңдап, бірте-бірте көтерілетін кезін – шұлғау тасу, иіріліп, қайнарға ұқсап таситын шағын – күл тасу деп атаған. Бұлардан басқа арагідік су тасқындары да болған. Тасқын су қайтқан кезде өзен арнасына кері құйылып кетпес үшін қамыстан, жыңғыл, тал шыбықтарынан, шөп-шалаңнан байластырып, шыммен, топырақпен, қиыршық тастармен бастырылатын қарабуралармен бөгеп, жағалаудағы көлдерді суға толтырып алатын. Жиналған суды көл жағалай, жер ылдиына орай қазылған арықтармен егістіктерге таратып әкететін. Шағын атыздардан тұратын егістіктерге бидай, тары, жүгері, сұлы, қонақ, арпа еккен. Қауын-қарбыз, басқа да бақшалық дақылдар өсірген. Дихан қауым әдетте небәрі он шақты үйден құралатын тұрақтарын егістікке жақын, қыста малын жусатуға жететін шөбі, ықтасын болатын тоғай, қопа қамысы бар көл қойнауларына таман ойлы-қыратты жерлерге орналастырады екен. Қазіргі Оңтүстік Қазақстан облысының Отырар ауданына қарайтын, Арыс өзенінің Сырға құяр тұсында бой көтерген осындай ескі қоныстардың бірі Сарықамыста мен 1931 жылдың 28-тамызында дүниеге келіппін.
Ескі дәстүрмен ата-анам көршілерін шақырып, шілдехана жасап, ауылдағы ең қадірмен көнекөз қарт Өзбек ақсақалдың құрметіне Өзбекәлі деп ат қойыпты. Әкем Жәнібек Құдиярұлы, анам Қаныша Томашқызы қазақ ауылдары ұжымдасқанға дейін мал дегеннен жеті-сегіз қой ешкісі, сауын сиыры, жүріп-тұрысқа мінетін жалғыз аты болғандықтан ешқайда көшіп-қонбаған, оның есесіне « жер шұқып », диқаншылықпен айналысқан. Мен туғаннан кейін көп ұзамай әкем қайтыс болып, шешемді әмеңгерлік жолымен ерінің жақын туысқандарының бірі Серім Сейітбекұлына қосыпты. Ол бізді Сарықамыстағы 13 үймен бірге Сырдың арғы бетіндегі ежелгі Оқсыз қаласының құландысына жақын жерде әуелде 22 санды ауыл, кейіннен « Овцевод » деп аталған өзі ұйымдастырған ауылшаруашылық серіктестігіне көшіріп әкеткен екен. Анамның менен басқа Спандияр деген ұлы болған. Ол Финляндиямен болған соғысқа қатысып, асқан ерлік көрсеткен адам. Ұлы Отан соғысы басталысымен хабарсыз кетті. Қараспанда тұратын бір қазаққа күйеуге берген тұңғышы Күлараш 1978 жылы дүние салды. Онан басқа Мәдине деген тағы бір қызы болған, 1938 жылғы 1 қыркүйекте мен мектепке оқуға барыппын. Ол кезде балаларды дайындығына қарай алғашқы жылы екіге бөліп оқытатын болтан.
От басында дұрыс тәрбие алған деп есептелетіндер ( олар әдетте ауқатты адамдардың балалары болатын ) әуелден бірінші класқа оқуға қабылданатын. Ал жөнді тамақтанбаған, киім-басы нашар, жарлы-жақыбайлардың балалары жартыншы класқа алынатын да оқу жылы аяқталғанда үлгіргендері бірінші класқа өткізілетін. Сол оқу жылы мұндай тәртіп педагогикаға сай келмейді деп танылып, біз де бірден екінші класқа өттік. Менен үш-төрт жас үлкендігі бар Мәдине бала жастан зерек болса керек. Бірде жартыншы класта оқып жүрген менің қолыма « Өрт » деп аталған суретті кітапша түсіп, өзім жөндеп оқи алмағаныммен суретін көріп мәз боп отырсам, ол келіп оқып берейін десе мен бере қоймадым. Мәдине болса мені иландырып, мына жазылған дәптерлерімді ал да басыңа жастанып жат, таң атқанша олар да осындай кітап болып қалады – деген соң қолымдағымды бере салыппын. Төсекке жатқан соң бір қарап қойдым, дәптерлер өзгере қоймапты. Түн ортасында көзімді сығырайтып ашып қарап едім, олар сол баяғы күйінде. Таң ата да солай, ұйқыдан тұрғанда да өэгермегенін көріп, бақырып жылап қоя бердім. Мәдине болса мені жұбатып, « мә, кітабыңды ала ғой » деп өзіме қайтарып берді.
Ол оны түнде отырып, білте шамның жарығымен оқып шыққан екен. Бір күні мен жөнінде мектептегі қабырға газетіне « өте ұқыпты, сабақты жақсы оқып, кластастарының алдына шықты » деп мақтап жазыпты. Мен оны қайдан білейін, үйге келсем Мәдине мұны апама жеткізіп үлгіріпті. Апам менің бетімнен сүйіп, ризашылығын білдіріп жатты. Мәдине менің оқуымды да қадағалайтын. Оқыған кітаптарының мазмұнын, неше түрлі ертегі-әңгімелер айтып беріп отыратын. Дәптерлерімді қарап, дұрыс оқуыма көмектесетін. Қалыптасқан дәстүр бойынша біздің ел жазға қарай ұжымшардың басқармасы ғана қалатын қыстақтан бес-алты шақырымдай жердегі көгеріске көшіп шығып, қара күзге дейін киіз үйлерде тұратын. Сол жылы жұртпен бірге біздің үй де қыстақтан көшіп шыққан еді. Киіз үйіміз болмағандықтан апам екі керегені жайып, бірін-біріне қабыстыра байластырып, туырлықпен жауып баспана етіп алды да, дастарханның қамына кірісіп кетті. Бұрын ескі қазақ ауылында еркек тұрып, әйелге мал бауыздатпайтын. Осы бір көне дәстүр бойынша, жақын үйлерде өзге еркек көріне қоймаған соң, апам маған тауық бауыздатпақ болып қолыма пышақ ұстатты. Мен көп ойланып жатпай, пышақты алдым да жатқыза салып тауықтың басын шорт кесіп алыппын.
Ол тыпырлап ұшпақ болып, үш-төрт қадам жерге барып құлады. Қорыққанымнан жылап жіберіппін. Мұнан былай тауық союдан құтылатын болдым дедім бе, әйтеуір, бізге көрші болып әкемнің бір жамағайыны Құрман атамның қара құрым киіз үйі тігілгенін көргенде қуанышымның шегі болмады. Мен өмірі жарып тамақ ішпеген, сіңірі шыққан кедей болғанымен мейлінше инабатты, бүкіл болмысынан қайырымдылықтың, адалдықтың нышаны байқалатын, табиғатынан сыпайы осы бір ауыл ақсақалының өнегесін көп көрдім. Арада қанша жыл өтсе де аласа бойлы, ат жақты, бадырақ көз, шоқша сақалды атамның жарқын бейнесі көз алдымнан кеткен емес. Жаз айы. Жұрт шөп шабуға кететін. Атам екеуміз ауылда қалып қойып жүрдік. Мен бала кезден тентек болыппын. Атам үйінің түндігін жауып, ішке кіре берсе-ақ, оны айқара ашып, сықылықтап күліп, зыта жөнелем. Ол болса, « Ей, мен сені құртайын » деп қуған болып, түндігін жауып, үйіне кіре берсе болды, мен оны қайтадан ашып, кейде түндігінің бауын жұлып алып, тағы да қашып кетем. Осылайша күп өтетін.
Кейін оң-солымды танып, Алматыға оқуға аттанғанымда, Құрман атам есегіне мініп, Сырдың қайығының аузына дейін шығарып салып: – Қайтейін, қарағым, саған беретін қаражат болмады. Сүтіне шәй ақтап отырған жалғыз ешкіні сатайын десем жақын жерде ба­зар да жоқ, – деп егіле сөйлеп, « атаңның саған батасынан басқа берері болмады » деп қолын жайды. Мен де қолымды жайып, батасын алдым. Ата-анамнан ерте айырылып, кісі есігінде көрген зұлымдық пен қорлыққа бой ұсынбай ер жеткеніме сүйсінді ме, әлде қол ұшын берер қауқары болмағанына күйінді ме, әйтеуір көнекөз атамның жаны тебіреніп, көзінен аққан жасы сақалын жуа бастағанда шыдай алмай, мойнынан құшақтап, бетінен сүйіп, кете бердім... Арада көп жыл өтті. Бірде іс сапарымен жолым түсіп, үйіне ба­рып сәлемдескенімде атам мүлдем қартайып, көзі көрмей қалған екен. Ұлтай шешемнен қайта-қайта сұрап, « бұл қай бала? » дей берді. Өзіңнің « Өзбегің » ғой дегенде, жарықтық басын көтеріп, менің бетімнен иіскеп, айналып-толғанып, мырс етіп күліп жіберді. Сөйткен қайран атам, ол да өтті дүниеден! Әжем Арзыхан 99 жасында дүние салды.
Қазіргі ой тоқтатқан « алпыстың » деңгейінен алып қарасам, үлкен бір әулеттің басы болған осы бір кейуананың ұзақ өмір сүргені тек оның еңбекқорлығында ( ешкімге салмағын түсірмей, өзін-өзі күтіп өтті ), дұрыс тамақтана білгенінде немесе даланың жұпар иісті таза ауасын жұтып өмір кешкенінде ғана емес, оны қоршаған қарапайым да мейірімді жандардың уақыт өткен сайын ұлғая түскен қамқорлығында, өзара тату-тәттілігінде, ауызбірлігінде екен. Ауызбірлік кеткеннен кейін сол әулеттің азып-тозғанын да көрдім. Енді мен елге барғанда ғана жиналып келіп, менімен сәлемдесіп, бір-бірімен жүздесетіндей не күн туды бұлардың басына? Тегі « ырыс алды – ынтымақ », ауызбірлік кете бастады деген осы болар. Енші бөліскенде кенже ұлының қолында қалған әжем немере, шөберелеріне шектен тыс мейірімді еді. Ол тұратын Үлкен үйге ба­ра қалсақ, кеш боп қалды деп жатқызып та тастайтын. Әбден қартайған шағында бұлдыраған көзімен аспандағы күнге қарап, уақыттың түске дейін не түстен кейін екенін ажырата бермейтін. Біз де жатқызғанына қарсы болмайтын едік. Өйткені әжемнің үстіндегі жөнкөйлегінің, қамзолының қалталарында бізге деген неше түрлі тәтті, ежегей, құрт, ірімшіктер болатынын білетінбіз.
Арқамыздан қағып, төсекке жатқыза бастағанда қалталарына қолды салып жіберіп, ілінгенін қойнымызға қотарып жіберсек, бір үлкен іс тындырғандай мәз-мейрам болып қалатын едік. Шіркін, таңғы шықтай кіршігі жоқ таза кәусар шақ-ай, осындайларыңмен есте қалады екенсің! Ол кезде ол ежелгі Отырар құландысының маңында ақ үй, қара үйді қатар тіккен әлді қазақтың бірі болатын. Мәдине соның алдында ғана аз ауырып, қайтыс болған. Ағам Спандияр әскерде еді. Шешемізбен екеуміз баяғы екі керегеден құрастырылатын баспанада тұрып жаттық. Науқасы дендей бастаған анамның бар тауқыметі менің мойнымда болатын. Далаға сүйемелдеп шығарып, төсегін салып қайта жатқызам, жуындырып тамағын берем. Сөйтіп жүріп аналардың үйіне де қолқабысымды тигізем. Отынын әкеп, суын тасып берем. Тіпті келі түйіп, қол диірмен тартқан сәттерім де болды. Әкемнің менімен тетелес өз баласы Абан болса ата-анасының еркесі, құнанына мініп, шапқылағаннан басқа ештеме бітірмейді. Мен байғұс аттың үзеңгісіне де аяғымды салмаппын. Жаңа оқу жылы басталатын 1-қыркүйек те жақындап қалған. Осындағы ұжымшардың орталығы Қоғамдағы мектепке екінші класқа оқуға баруға тура келді. Киетін киім болмай, Абанның ескіре бастаған костюмін маған берді.
Ол болса « мені өлді дедіңдер ме, оған менің костюмімді кигізіп » деп жер тепкілеп, жылап отырып алды. Қорлыққа шыдай алмай, намыс-ыза кернеп, үйге жүгіріп келсем, апам басын жуып, шашын тарап отыр екен. Оның бұрынғы сұлулықтан қалған жалғыз белгісі – тізесіне түсетін шашы еді. Ол да сиреп, көк шұлаң тарта бастағанын енді аңғарыппын. Көргенімді айтып едім, апам шешіліп сөйлей кетті. Қарғамаймын ешқайсысын да. Тағдыр өзі-ақ туралайды бәрін. Өмірде бәрі қайталанады. Кім білсін, ертең күнің туса, сенің ескіңді ол киер. Жігіт болып қалдың, не болса соған қорғалақтай берме, – дегенді айтты. Апамның сөзі бойыма жігер беріп, көңілім орнына түсті. Ол Түркістан маңындағы Құш Ата деген қыстақтың тұрғыны Томаш деген кісінің қызы болатын. Отырықшы елдің дәстүрінде тәрбие алған, ойындағысын бұлтақтатпай, тіке айтуға тырысатын еді. Жасында ән салып, би билеген ашық жарқын қыз болған дегенді айтады білетіндер. Ертеңіне Секең мені өзі жетелеген атқа отырғызып, мектепке алып барды. Өмірі атқа отырмаған сорлы басым, ердің басынан қос қолдап ұстап алыппын.
Ол болса атты қамшымен салып-салып жібереді, мен сыпырылып қала жаздаймын. Жолда кездескен бір адам: « Секе, бұл кімнің баласы, қайда алып барасыз? » деп сұрап еді, « осындағы бір жесір әйелдің баласы еді, оқуға алып барамын » деген жауап алды. Осыдан-ақ бұл кісінің мені өзіне жақындатқысы келмейтінін ұқтым. Сол бір сәтте « өзімнің балам » демегенін өмір бақи кешіре алмадым. Мен де оны « әке » деп атаған емеспін. Бірде күн батарда үйге келсем, апам қара терге түсіп жатыр екен. Сасқанымнан аяғын ұстай алыппын. Мәдине қайтыс болғанда, адамның өлерде аяғынан суынатынын көргенім бар-тын. Әл үстінде жатқан апамның аяғы тізесіне дейін тастай болып, суып қалған екен. Секеңнің бәйбішесі Рахия шешейге барып, апам қысылып жатыр деп жылап қоя беріппін. Ол кісі сен бара тұр, мен анау тігінші атаңды ертіп келейін деді. Тігінші деп отырғаны осы өңірге белгілі еркек киімдерін тігетін Раманқұл деген кісі еді. Ол кісіні ел арасында « Раманқұл машинеші » деп те атайтын. Ол келіп өлім үстінде жатқан анама дем салды, маған ризашылығын сұрады.
Апам болса бұл балама ризамын, мені осындай қалде тастап кеткен Спандиярға риза емеспін дегенді айтты. Рахия шешей: « О, жазған, балаң өзі кеткен жоқ қой, әскерге алынды емес пе, оған несіне ренжисің? » дегенде ғана апам Спандиярға да ризашылығын білдірді. Осылайша ісін бітіріп, бұл екеуі үйлеріне қайтпақ болды. Рахия шешей « Ендеше ана үйдегі балалардың аяқ жағынан көрпесіне кіріп жат. Біз осында болармыз » деген соң, басымды жастыққа қоя салысымен сілем қатып, ұйықтап кетіппін. Мені шығарып салып, олар да үйлеріне қайтыпты. Сөйтіп байғұс анам сол түні екі керегенің астында, жалғыздан жалғыз жарық дүниемен қош айтысыпты. Мұны қалай кешірерсің? Ертеңіне сәскеге таман Рахия шешеміз біздің шайлаға барып келіп, мені оятып: « Балам, басыңды көтер, шешеңнен айрылыпсың » дегенді айтты, Жылайын десем, көзімнен жас шықпайды, сіресіп қатып қалыппын. Сол күні кешке қарай апамды Арыстанбаб әулиенің маңындағы ескі мазаратқа жерледік. Мен болсам іштей тебіренгендіктен бе, әлде бойымды күйініш сезім биледі ме, әйтеуір апамның денесін жерге бергенде де көзімнен жас шықпай, іштей тынып тұра беріппін.
Бәлкім, баланың қиял елесі болар, осы бір сәтте менің көзіме әулиенің үстінен көк түтін көрінгендей болды. Дауыс шыққан жаққа қарасам, манадан бері үндемей жұмыс істеп жатқан Раманқұл тігінші күрегін менің алдыма тастапты. Мен оны алып, анамның мүрдесіне төрт-бес күрек топырақ салдым. Құран оқылып, бата қылғаннан кейін жұрт ауылға қайтты. Кел­сек, мұндағылар апамның киім-кешегін, көрпе-төсегін өртеп, ыдыс-аяғын жерге көміп жатыр екен. Апам мен әкеп берген қауыннан үнемі қақ тіліп, керегенің көзіне іліп кептіретін. Сол бейшараның « Спаным келсе, тойға жаратамыз » деп өріп қойған қақтарын да лақтырып жіберіпті. Ол сонша не алапеспен ауырыпты ма? Ең болмаса, осындай « құлақ естіп, көз көрмеген » сұмдықты маған көрсетпей-ақ істесе қайтер еді? Оның үстіне сарыппен ( ревматизм ) науқастанып, жүрек ауруына шалдыққан сорлы анамды, ауруханаға салып емдетпегені былай тұрсын, әскерге кеткен баласынан қалған бес-алты қойын, бұзаулы сиырын, баспағын жаратып, дәстүрлі « жетісін », « қырқын », « жылын » да өткізбеді, Анамнан айырылған сол бір қаралы күнгі ағайын-туғанның зұлымдығы мен екіжүзділігі естен кетпес қайғылы қасірет болып, жүрегімде мәңгілік қалып қойды.
Көп ұзамай игі жақсы жиналып, тоғызға енді ғана келген мен пақырдың тағдырын шешпек болды. Біреулер детдомға өткізейік дегенді айтты. Ол кездегі қазақтың түсінігінше « балалар үйіне » орналастыру жетімді қаңғыртып жібергенмен бара-бар болатын. Осылайша ауыл ақсақалдары өздерінше дабырласып жатты. Аң-таң болған маған бұлар мені бір алыс жаққа апарып тастағалы жатқандай көрінді. Ақыры жұрт мені Секеңнің Маяқұм сельпосында бухгалтер болып істейтін үлкен ұлы Қожанның қолына беруге келісті. Бұған негізгі себеп болған – жетім қалған менің қамым емес, Қожанның әйелі Зәкияға, оның екі жасар ұлы Төреханды, тәй-тәй тұра бастаған қызы Мырзакүлді тәрбиелеуге көмектессін деген мақсат еді. Анамнан сурет қалмағандықтан, қазір жасым ұлғайған сайын түрін де еске түсіре алмайтын болып барам. Өмірімде екі-ақ рет, онда да тұрмыстың тауқыметін тартып, қиналып жүрген сәттерімде түсіме енді. Бірде Қожанның үйінде жүргенде басымнан сипап тұрған анамды түсімде көріп, солқылдап, жылап қоя бергенім бартын. Шошынып оянған жеңгем орнынан тұрып, шам жағып, жылап жатқанымның мәнісін сұрағанда « жо-жоқ, ештеме емес » деп қайта жатып қалдым.
Екінші рет студент болып жүріп, пойызбен Алматыдан елге қайтып келе жатқанда, плацкартты вагонның жоғарғы жүк қоятын сөресінде ұйықтап жатып, тағы да басымнан сипап тұрған анамды түсімде көрдім. Өмірінде жақсылық көрмеген қайран анам, « жатқан жерің жайлы болсын! » дегеннен басқа не айтайын. Кейін басына белгі болатын құлыптас қойғыздым. Шәуілдірде болған сайын барып тұрам. Әйелім, балаларым да солай етеді. Қожан ағам мейірімді, инабатты адам болып шықты. Әйелі де аздаған бейпілауыздылығы болмаса, түйсігі бар адам еді. Бұлардың үйінде де балаларын жұбатып, отынын жарып, суын тасып берумен айналыстым. Ағам мені кейде еркелетіп, 20-ға келгенше ( ол кезде жиырма жас тым ересек болып көрінетін ) оқытатынын айтып отыратын еді. Отан соғысы басталысымен Қожан да әскерге алынды. Мені Секең шаруашылығына пайдалану үшін өз отбасына қайтарып алды. Ол кісі дермене, итсигек жинап, Темір станциясындағы дайындау меқемесіне өткізумен айналысатындықтан соғыс кезінде Бөген атырабындағы Шілікте, Темірдің өзінде тұрдық. Бұл алқапта дәрі-дәрмекке қажетті мұндай жабайы шөптер көп өсетін. Кейіннен « Овцевод » ұжымшарына бір жолата көшіп келдік. Соғыс жылдарында балалар оқуды тастап кеткенде де мен оқи бердім.
Жеті жылдық мектепте М.Рахымбаев деген жалғыз мұғалім сабақ беретін. Күніге бір класты оқытатын. Біздің кластың кезегі келгенде мені тауып алып, « Қыздарды шақырып кел » дейтін. Өйткені бір класта Айша, Қалампыр, Жұпар, Ұлжалғас дейтін төрт қыз, « еркек кіндіктіден » жалғыз мен болатынмын. Қыздарды ауылдың иттерін « абалатып » жүріп, жинап келем. Дәптер жоқ, газетке жазып оқыдық. Оқулықтар тек мұғалімде ғана болатын. Соғыс аяқтала бастағанда мүгедек болған басқа мұғалімдер де майданнан қайтып орала бастап, мектебіміздің көркі кіре бастады. Сол жылдары менің балалық жүрегімді тебіренткен бір жәйт болды. Ол немістер басып алған жерлерден уақытша қоныс аударып бізге келгендермен қарым-қатынасқа байланысты еді. Халықтар Достығының нышанын сонда бірінші рет көрдім. Ол кезде қазақ арасында « эвакуация » деген сөз пайдаланылмайтын. Оның орнына « туыстар » деген түсінік кеңінен тараған еді. Әне « туыстар келе жатыр », « туыстарға берейік », « туыстар жесін » деп жұрт үнемі дабырласып жататын. Біздің ауылға келгендер Украинадан еді. Барымызбен бөлістік. Біздің үйде жаңадан көктелген жалғыз көрпеше бар еді, оны да соларға бердік.
Қысқа деп сақтаған жалғыз пұт бидайдың да жарымын соларға жөнелттік. Сауын сиырдың сүтімен, құрт-ірімшікпен, қауын-қарбызбен де бөлістік. Олардың да ризашылығының шегі болған жоқ. Еліне қайтып бара жатқанда көздеріне жас алып, қазақтармен көрісіп-құшақтасып ажырасты. Достық, бауырмалдық деген осылай болады екен. Интернатта жатамыз. Көрпе-төсек жоқ, үйден әкелген бір тілік киіздің үстіне аунай кетеміз. Таң ертең 200 грамм қара нан мен бір кәмпит береді. Түсте бір тостақ атала, 200 грамм нан, кешке тағы да 200 грамм нан, жалғыз кәмпит береді. Тек қайнаған су жеткілікті, шайды да, көжені де қалайы тостақ пен ішеміз. Балалар мұндай тамаққа қанағат қыла қоймайтын да, сенбі күні кешке қарай жақын арадағы ағайын-туысқандарына кетіп қалатын. Мен де көрші ұжымшарларда, Темірде тұратын ағайындарға барып бір тойып қайтатынмын. Оның үстіне өзіңмен бірге ала кет деп бір қалта жүгері немесе тары талқанын салып беретін. Оны аталаға араластырып жеп, едәуір диланып алуға болатын еді. Тек жоғары класта оқитын ересек балалар талқанымызды тартып алғанда не істерімізді білмей сасып қалатынбыз. Сөйтіп жүргенде менен екі-үш жас үлкендігі бар жерлесім Әтібай Құлымбетов кешігіңкіреп келіп, сегізінші класқа оқуға түсті.
Ол келісімен, бір-екі төбелестен кейін үлкендердің зорлығы мүлдем тоқтады. Бұдан былай талқанымызға ешкім тимейтін болды. Темірде біздің Әзімбек деген атамыз тұрды. Кедейшілік. Кемпірі күніне екі-үш таба нан жауып, темір жолға шығарып сатып, түсімін қалжа ғып отыратын. Атам мейлінше адал, қолынан өнер тамған ұста болатын. Соңғы кезге дейін ол кісі жасаған ағаш кебеже, жүкаяқ, қобдишалар қай үйден болса табылатын. Мен келгенде атам бой жасап, көңілі көтеріліп қалатын, « Бәрекелде, ал енді қаптың аузын ашып жібер » деп мәз-мейрам болатын. Олай дейтіні маған ән салғызатын. Мен болсам, көңілім соқпаса, « Ән жоқ, қаптың аузы буулы » деп тастайтыным бар-тын. Атам « Қаптың аузын аша ғой » деп жалбарынғандай болатын. Бір кезде атамның жер үйінің итарқасына шығып алып, іштен дем тартатын түтіктен « Алматыдан сөйлеп тұрмыз. Қазақ әндерінен концерт береміз » дегенімде, атам басын көтеріп: « Бәрекелде-е, балам көп жаса! » дей беретін. Сөйтіп, қарттың айызын қандырып, неше түрлі ән салып беріп, ризашылығын алатынмын. Шәуілдірдің қасындағы Ногин атындағы ұжымшарда тағы да бір туысымыз тұрады деп еститінмін.
Барсам үйінде екен. Бұл ел арасында Сарымолда деген лақап атпен белгілі Мүсірәлі дейтін ақсақал еді. Сол мен келетін күні кемпірі онан-мұнан құрастырып екі таба нан жапқан екен. Біреуімен шәй іштік. Мүсекең « ана таба нанды мына балаға бер, алып кетсін » дей беріп еді, кемпірі ренжіп, тырыса қалды. Қамшысын алып атам кемпіріне тап берді. Ол ойбайлап, үйді айналып қаша жөнелді, бақырған даусы да жаман екен өзінің. Атам болса, « Е, оңбаған, сонда осы балаға қимай отырғаның жалғыз таба нан ба? » деп зекіп жатты. Бір сәтте кемпірін қуған ақсақалдың қолына әлгі нан түсе қалды да, « Ба­лам, ал мынаны, сенің тарығып жүргеніңді білем, келіп тұр біздікіне » дегенді айтты. Мен болсам нанды қойныма ұрып жіберіп, кемпірі мен шалын төбелестіріп, Шәуілдір қайдасың деп зытып тұрдым. Көп жылдардан кейін, жолым түсіп Шәуілдірге келсем, Мұсекең де, кемпірі де дүние салған екен. Үйіне барып, балаларына көңіл айттым. Осы бір мейлінше ақ көңіл, адал қартты, жоқшылықтың тауқыметін тартқан оның кемпірін еске алдық.
Менің балалық ой-елесімде мәңгілік қалған тағы бір алып тұлға болды. Ол әйгілі халық ақыны Айтбай Белгібайұлы еді. Шәуілдір ауданым бар саялы бау Қонысым Сырдың бойы, жайлауым тау. Пайдасыз Арыс суын байлап алып, Отырар даласына егілді нау. Осы бір өлең шумағын туған жеріне арнап, оған деген шынайы сүйіспеншілігі мен мақтаныш сезімін білдірген Айтбай ақын маған тұла бойында өнеге тұнып тұратындай, қол жетпес құдірет іспетті боп көрінетін. Ақынның әсем үнін « құлақтан кіріп, бойды алатын » құбылыс десе де болатын еді. Кейін ес білгесін ойлап қарасам, елдің көркі де осындай ақылгөй, біртума, біріне бірі ұқсай бермейтін, даналығымен ерекше көнекөз қарттарында екен. Өзім ер жетіп, адам бола бастаған шағымда сол Құрман, Әзімбек, Сарымолда, Айтбай секілді қарапайым ауыл ақсақалдарының мектебінен өтіп, тағдырдың тауқыметіне қарсы тұра білгеніме тәубе еттім. Өкініштісі, арамыз алшақ, мен – Алматыда, олар – ауылда болып, көпті көрген кемеңгер аталарыма қызмет ете алмағаным. Ағайын-туысқан арасында « ылғал тартпағандықтан жапырағына пана бола алмайтын кәрі ағашқа ұқсас талай-талай шалдарды да көрдік қой. Менің алғашқы ұстаздарым болған аталарымның орны мүлдем басқаша еді.
Бір атадан « ала да, құла да туады » деген осы екен. Адам бойындағы достық, сүйіспешпілік сезім өте ерте оянады екен. Үшінші класта Дәкүл дейтін бір кішкентай қызбен бір партада отыратынбыз. Оның маған ұнайтыны сонша, үйден қалтама құрт, ірімшік, ежегей, кейде қауынқұрт салып алып, үлкен переменде соған жегізіп, бетіне қарап отыра бергім келетін. Сол Дәкүл бір күні маған ашуланып дәуітіндегі ( сиясауыт ) сиясын бетіме шашып жібергені. Бетімді, көйлегімнің омырауын шұп-шұбар қылып үйге қарай жылап ала жөнелдім. Ағам Қожан болса: « Ей, сені де күйеу дейді-ау, тапа-тал түсте келіннен таяқ жеп » деп күліп жатыр. Бар ойым – қызды қалай жазалаудың есебін табу. Оны ойлап таптым да. Беті-қолымды жуып, көйлегімді алмастырып, тынышталдым да оқу кітабымды мұнан былай оған бермеске бел байладым. Кластағы жалғыз оқулық менде болатын. Арада бір апта өтті. Дәкүлдің шешесі келіп менің жеңгеме: – Aнay қайныңа айтсаңшы, менің қызыма әлгі кітабын бермейтін болыпты, – деді.
Жеңешем: – Ширақ ( ескі дәстүр бойынша ол менің атымды атамайтын ), Дәкүлге бере ғой кітабыңды, ештеме етпес, – дегенді айтты. Сонымен екеуміз қайта татуласып кеттік. Көп ұзамай ағам қызмет ететін Маяқұм сельпосы орналасқан онымен аттас ұжымшарды үкімет Қазақстанның қиыр оңтүстігінде жаңадан қазылған Киров каналының алқабындағы тың жерге көшіріп әкетті. Сөйтіп, Дәкүлмен айырылысуға тура келді. Арада көп жылдарды артқа салып, комсомол қызметінде жүрген кезде, бірде қасыма ерген екі жігітпен Киров ауданында болғанда Дәкүлмен кездесе кеттік. Әбден қартайған, тұрмыс қажытқаны көрініп тұр. Жолдастарым болса: « Сонда осы кемпір сізбен бірге оқыған ба? » деп қайран қалды. Мен оларға: « Тоғыз ба­ла тапсаңдар, сендер де сондай болар едіңдер » деп күлдім. Шынайы достық, сүйіспеншілік адамның жеке басының қалыптасуына, ой-өрісінің даму дәрежесіне, талғамына, көзқарастық қасиеттерінің, орнығуына қарай өрбитін үрдіс екен. Өмір талқысынан өте қоймаған жастық, әсіресе балалық шақтағы достықтың қанша шынайы болғанымен есейген сәтте түкке тұрғысыз, бұрын сүйкімді досың кейіннен бастапқыдай бола бермейді екен.
Соғыс кезінде ұжымшардың егістігінде тарысын – торғайдан, жүгерісін қарғадан қорып, тай-құнандай тебісіп бірге өскен достарым Төлбасы, Баймахан, Бердіқұл, Тоймахан, Нұртаза, Баян, Сінтірхан да есейгеннен кейін қарасам, мүлде басқа адамдар болып кетіпті. Орта мектепте Шағырбай деген досым бар-тын. Екеуміздің достығымыздың шегі болмайтын. Кейде үйіне қонып қалсам, шешесі қатар төсек салатын. Ол кісі кетісімен бір төсекке ауысып алып, рахаттанып ұйқыға кететін едік. Сөйткен Шағырбайым білім алып, оң-солын танығанда достық сезімі бұрынғыдай емес, бауырмалдығы да шамалы адам болып шықты. Ілгеріде сол Шағырбай арқылы Айжан деген бір шәуілдірлік қызбен таныстым. Аққұба, бидай өңді дегендей. Хат жазысып тұрдық. Бір жолы жазғы каникул кезінде қызды күйеуге ұзатқалы жатыр деген хабар алдық. Мен қанша қиын болса да оны Алматыға алып кетпек болдым. Қыз оған көне қоймады. Жалғыз шешем бар, қалың мал беріп, ресми той жасап үйленбесек, риза болмайды дегенді ескертті. Мен оған студенттігімді, әке-шешемнің жоқтығын, оңған туысқандарым да шамалы екенін айтсам да, бой беретін түрі жоқ. Сонымен Алматыға кете бердік.
Темір станциясында Шағырбай екеуміз пойызға шығайық деп тұрсақ, бір бала қуып жетіп, қыздың келісетінін айтты. Мен ойланып қалдым. Шағырбай болса, « Ол шын сүйетін болса бұлай етпеген болар еді. Махаббат деген шынайы сезімді саудаға салуға болмайды. Оның қадірін білмейтін мұндай қызға бой ұсынудың қажеті жоқ. Жүр, кеттік » деп мені вагонға кіргізіп жіберді де, балаға екеуміздің шешімімізді айтты. Сонан қайтып Айжанды көрген емеспін. Тұтанып үлгіре қоймаған алғашқы махаббат оты осылай сөнді. Естуімше, тұрмысы оңалмапты. Ішімдікке салынған, ұрып-соғып жәбірлейтін біреуге күйеуге шығыпты. Шешесінің емес, өзінің, тұрмыс құратынын ұқпағанына бармағын тістеп, орнына келмеген махаббатына өкініш сезімін оята беретінге ұқсайды. Бақсам, адамның азғантай өмірінің әр кезеңіне лайық өз дос-жарандары болады екен. Бала кездегі досыңның талғам, түйсік-түсінік өзгере келе, үйлесе бермейтіні де осымен байланысты болса керек. Әйтсе де, біздің қай-қайсымызды алсақ та, жаңадан қалыптаса бастаған жас адамның жан дүниесін байыта түсіп, қайырымды ететіні үшін де бала кездегі достық, сүйіспеншілік сезімге міндеттіміз ғой деп ойлаймын.
Енді міне, менің алдымда қала көрмеген ауыл баласына уақыт оздыратын құпиясы мол, өзгеше бір дүние іспетті болып көрінетін студенттік шақ. Ілгері үмітке, мәртебелі игілікке ұмтылумен оның табалдырығын аттамақ болып, 1948 жылы Шәуілдірдегі Жамбыл орта мектебін бітіріп Алматыға келдім. Қазіргідей мамандық таңдау ол кезде болмайтын, пәлендей оқу орнына түс деп кеңес берген адам да болған жоқ. Өзімше таңдағаным Абай атындағы Қазақ педагогтік институтының ( қазіргі Алматы университеті ) тарих факуль­теті болды. Тарихтан, қазақ тілі ( ауызша ) мен әдебиетінен ( ауызша және шығарма жазу түрінде ), орыс тілі ( ауызша ) мен әдебиеті ( ауызша және диктант түрінде ), жағрапиядан қабылдау емтихандарын тапсыруға тура келді. Тарихтан, жағрапиядан, қазақ әдебиетінен ( ауызша, жазбаша ) үздік баға алсам да, қазақ тілінің грамматикасынан « құлап » қала жаздадым. Ойымды білдіргенде қатесіз жазғаныммен, оның мәнін түсіне білмейтін мен үшін грамматика аса қиын пән болатын. Емтихан алып отырған Шамғали Сарыбаев болса, ауызша сұрақтарына аздап жауап берсем де: « Анау тұрған ат па, оны атпа » деген сөйлемді талдап беруді өтінді.
Мұны көріп отырған емтихан алушы « бұл бала грамматикадан түк білмейді » деп « 2 » қойғысы келіп еді, ассистенті Б.Үкібаев араға түсіп: « Шәке-ау! Қараңызшы, бізге дейінгі төрт емтиханды « 5 » -ке тапсырып келіп отыр, шығарманы үздік жазыпты, обал болмай ма? » деп отырып алды. Ақыры Шамғали аға « 3 » қойып берді. Ең қызығы орыс тілі мен әдебиетінен емтихан тапсырғанда болды. Екі аудиторияда бөлек-бөлек диктант жаздырған оқытушылар орыс тілінің грамматикасынан бірге отырып емтихан алатын болды. Мені алдарына отырғызып, Анастасия Сергеевна Жукова деген біреуі: « Ты у кого писал диктант? » деді де, сұрағын тәптештей « У меня или у нее? » дегенді айтты. Мен қалай жауап берерімді білмей « тебе написал » деп өзін көрсеттім. Ол кісі « орыс тілін біледі-ақ екенсің » дегендей басын шайқап, менің диктантымды тауып алғанда көзі шарасынан шығып кете жаздады. Оның « Слушай, ты оказывается, на тройку писал, молодец, давай бери билет и отвечай » – дегені әлі есімнен кетпейді.
Өйткені бір аудиторияда диктант жазған 33 абитуриенттің біреуі « 5 » -ке, үшеуі » 3 » -ке, қалғандардың бәрі « 2 » -ге жазған екен. Сол үшеудің бірі мен болыппын. Не пайда, ауызша сұрақтарына жауап бере алмадым. Орыс әдебиетінен емтихан алған Е.Ландау деген кісі А.П.Чеховтың « Человек в футляре » деген әңгімесі жайында айтып беруді сұрады. Әрине қазақ тілінде болса тап-тұйнақтай жауап берер едім, орысшаға тілім жетпесе де « язык короткий », « язык не хвата­ет » деген тіркестерді оңды-солды пайдалана отыра, әжептеуір жау­ап бердім. Емтихан алушының риза болғаны сонша « 4 » қойып берді. Сөйтіп қазақ тілі мен әдебиетінен жалпы баға « 4 », орыс тілі мен әдебиетінен « 3 » болып шыға келді. Менімен бірге оқуға келген жеті баланың бәрі « емтиханнан құлап » ауылға қайтатын болды. Емтиханды ойдағыдай тапсырғандықтан, институтқа қабылданатын болдым деп оқу басталғанға дейін елге барып келмек болып, мен де солармен бірге кете бердім. Қайтып келсем, мені кетіп қалды деп ойлап, қабылдамай тастапты.
Институт директоры С.Толыбековтың қабылдауында болып, студенттікке кандидат ( біреулер шығып қалса, орнына алынатын ) ретінде лекция тыңдап, семинарларға қатысуға рұқсат алдым. Жатақханадан орын тимей, бұрыш жалдап жекеше пәтерде тұруға тура келді. Жоғарыда айтылғандай, қала көрмеген жігітке бәрі қызық. Алматымен танысып, музейлерге, театрлар мен киноға қайта-қайта барып-жүріп ( бір тәуірі ресторандарда болған емеспін ), лекциялардан, семинарлардан қала беріппін. Оның тақсыретін алғашқы емтихан, зачет тапсырған кезде көрдім. Орташа баға алғандарға стипендия бермейтіні тағы бар. Содан кейін барып, зейін қойып оқуға кірістім. Бұрынғыдай лекцияларды жібермейтін болдым. Бос уақытымды оқу залында өткізуге тырыстым. Өзгелерден бұрын келіп, қалаған кітаптарымды алып қалатынмын. Өйткені ол кезде оқу құралдары жетісе бермейтін. Түнгі 11-ге қарай үнемі бір әдеміше келген тапалтақ сары жігітпен екеуміз кітап тапсыратындардың соңында қалып қойып жүрдік. Ол не оқиды екен деп қолына қарасам, ылғи тарихқа, жағрапияға, қоғамтану, әдебиет пен өнертануға қатысты кітаптарды көрем. Сөйтіп жүріп екеуміз таныс болдық. Бұл физика-математика факультетінің студенті, Пушкин атындағы стипендияның иегері Ауданбек Көбесов еді. Достасып алған соң, бос уақытымызды да бірге өткізетін болдық.
Бірде мен оған қазақта Әбу Нәсір әл-Фараби деген энциклопедист-ғұлама болғаны жайында білгенімді айтып бердім. Ол кезде осыдан 1100 жыл бұрын өмір сүрген ұлы бабамызды Қазақстанда көпшілік жұрт біле бермейтін. Ауданбек болса сол кездің өзінде-ақ ғылымға бейім еді. Әл-Фарабиді қазақтан шыққан тұңғыш зерттеушілердің бірі болды. Кейіннен « Әл-Фараби » деген кітабының кіріспесінде өзіне алғаш рет дерек беріп, ұлы ғалымды тереңірек зерттеуге себепші болған тарихшы ретінде маған, Фараби мұраларын зерттеуде күнделікті көмек көрсеткен ұстазы профессор Б.А.Розенфельдке алғыс айтыпты. Соғыс кезінде және тікелей онан кейінгі қиын-қыстау кезеңде мектепте оқығандықтан, жыл сайын кластан класқа көшіп отырғанымыз болмаса, біздің алған біліміміз онша терең емес, мәдениетіміз де шамалы болатын. Бәлкім, сондықтанда болар, біз оқыған тұста Алматының жоғары оқу орындарында студенттер мен оқытушылар арасындағы ынтымақтастыққа көбірек көңіл бөлінетін. Бұл тек лекция арқылы ғана өрби бермейтін үрдіс болғандықтан шәкіртті семинарларға, дағдылық жұмыстарға қатыстыра, спортпен, көркемөнерпаздықпен, техникамен шұғылдандыра отырып, оның қабілетін арттыру, айналадағы ортаға көзқарасын дұрыс қалыптастыру, жеке басының мәдениетін көтеру жағы қарастырылатын. Мұны біз кітапханада да, жатақханада да, қоғамдық орындарда да сезінетін едік.
Өз басым арада қанша уақыт өтсе де ғылымның, білім-танымның әр түрлі салаларынан сусындатқан лекцияларын тыңдап, тәлім-тәрбиесін алған ұстаздарым – тарихшылар Халел Әділгереевті, Мұсатай Ақынжановты, Владимир Ивано-Тимосконы, Валентина Михайловна Коваленконы, әдебиетшілер Мәлік Ғабдуллинді, Нина Сергеевна Смирнованы, ғалым-экономист Серғали Толыбековты, педагог Раиса Григорьевна Лембергті, психолог Иосиф Лазаревич Стычинскийді, юрист Константин Флегонтович Котовты, Байтіковты, Муратовскийді, Жүкеновты асқан ілтипатпен еске алам. Менің о бастан қоғамдық қызметке, мәдениет пен өнер жағына бейімделуіме осы кісілермен қатар тікелей әсер еткен, кейіннен халықтың дәстүрлі өнерін зерттеуіме себепкер болғандардың ішінде Қазақстанның халық артистері Қапан Бадыров, Борис Алек­сандрович Орлов, Асқар Тоқпанов, Қазақстанға еңбегі сіңген ар­тистка Валентина Сергеевна Пирогова бар еді. Бар дүниесі жалғыз рояль мен кушетка ғана болатын көк базардың қасындағы жертөле үйдің бір бөлмесінде тұратын пианист Лев Семенович Бруктың, менің дауысымды орнықтыра қоямын деп көп әлек болғанын қалай ұмытарсың. Біз оқыған тұста жоғары оқу орындарындағы көркемөнерпаздықтың әр жылғы қалалық байқаулары үлкен мереке – фести­валь іспетті болып өтетін. Біз де бір жолы Қапан Бадыровтың жетекшілігімен Ғабит Мүсіреповтың « Ақан сері – Ақтоқты » пьесасын дайындадық.
Ақан болып – болашақ ақын Ғафу Қайырбеков, Ақтоқты болып жезқазғандық Гүлсім Жаманова ойнады. Маған балуанның рөлі тиген еді. Пьесадағы айтыс-тартыстың әбден шиеленісетін сәтінде құлағы естімейтін, тілі жоқ балуанның рөлінде ойнағандықтан, сахна шетіне орнығып алып, жүген-шылбырды жөндеп, « жамап-жасқап » отыра бердім. Жұрт болса, сахнадағы оқиғадан гөрі маған көбірек көңіл аудара ма, қайдам, мұны байқаған Қапан Бадыров: « Қарағым-ау, енді қойсаңшы » деп сыбырлайды. Байқап қарасам, жұрттың назары шынымен-ақ маған ауған екен. Ақанның « Мақпал » әнін салып зарлаған қыз дауысы түнгі даланы күңіренткендей. Қасында қарауыл қараған қарт балуан. Ақанның достары қызды босатып алып: « Өмір бақи перзентім жоқ деп арман етуші едің, ал мынаны өзіңе қыз ғып » деп маған ұсына бергенде, мұны біліп қойған қарсы жақтың адамдары тап берді. Өзіне қыз ғып алған Ақтоқтыны қорғамақ боп, балуан оны байлаған жалғыз түп ағашты жерден суырып алып ұмытылатын сәтте, бұрын бір шегемен ғана қағып тастайтын ағашты сол күні құлап қалмасын деп үш шегемен бекітіп тастаған екен, әрі бері ышқынып зорға жұлып алып Хазіреттің тобына ұмтылдым. Олар болса қорыққан боп жерге жабыса қалды.
Мен ағашты көтерген күйімде тұрып қалдым. Шымылдық жабылды. Көрермендер ду қол шапалақтап қошемет көрсетіп жатты. Бәрі де нанымды болып шықты... Сол жолғы байқауда біздің осы спектакліміз қала бойынша бірінші жүлдеге ие болды. Қапан Бадыров бізді жұрт алдына шығып жаттыға берсін дегендей, театрға алып барып, көпшілік сахналарына да қатыстыратын. Ондағы қазақ сахнасының тарландарын көріп қана қоймай, олармен бір сахнада ойнау біз үшін үлкен мектеп еді. Болашақ мүғалімдерге тарихтан, этнографиядан, әсіресе халықтың әдет-ғұрпынан, киіну, сөйлеу мәдениетінен, тұрмыс-салтынан қосымша мәлімет алу үшін театрда болудан артық мүмкіндік бола бермейді. Бірде театрдағы « Ақан сері – Ақтоқты » спектаклі кезінде сахнадағы бір қала берісте Серке Қожамқұловтың ( Қоңқай ), Камал Қармысовтың ( Серғазы ), Әбікен Қасеновтың ( Балуан ); « Апырау, өзіміз ойнағандықтан аңғармайды екенбіз, мынау не деген сұмдық еді » деп егілгенін көріп қайран қалғаным бар. Театрдың адам жанын тебірентетін де, толғантатын да, рухани байытатын да күш екенін сонда көрдім. Студенттік төрт жыл зулап өте шықты. Онымен бірге кіршіксіз, таза балалық шақ, жастық шақ та аяқталып келе жатты.
Осында жүріп Шымкенттің мұғалімдер институтын бітіріп, туған аулына қайтып оралған Халиханмен танысып, отбасын құрадық. Ұл-қыз сүйдік. Халихан осы өңірге белгілі үлкен әулеттен шыққан еді. Оның анасы Мария маған да туған анамдай болды. Осы бір мейлінше қарапайым, болмысынан тұнып тұратын үлгі, өнеге көрінетін мейірбан әйелдің аналық қамқорлығын көп көрдім. Оның аруағы алдында барлық уақытта басымды июге дайынмын. Халиханның ағалары Рысмахан, Әлмағамбет, әпкелері Райхан, Айхан, інілері мен сіңлілері де мен үшін бірге туысқан адамдардай болып кетті. Бір-бірімізден көңіліміз қалған емес. От басының берекесінен адам өмірі құралады екен. Қазақтың « Шаңырақ », « Ошақ », « Босаға » секілді түсініктерге бостан босқа киелі мән бермегенін осы бір қасиетті « от басы-ошақ қасының » ауыз бірлігінен көрдім. Үлкенді сыйлау, кішіге инабатты болу, күн өткен сайын ұлғая түсетін қарттарға деген қамқорлық бар жерде ғана жұрттың мерейі үстем бола беретінін байқап, көңіліме тоқығандай болдым. Мектеп директоры Омар Есімов жылы шыраймен қарсы алып, оқу орнының өзіне бекітілген пәтерлері мен жатақханасы болмағандықтан, ҚазМУ-ді бітіріп келген қазақ тілі мен әдебиетінің маманы Сейдахмет Батаевпен екеумізді осында тұратын бір азаматтың үйіне орналастырды.
Көпті көрген тәжірибелі пе­дагог басқарған, 500-ге тарта бала оқитын осы бір үлкен мектептің ұжымымен алғашқы сәттен-ақ, өмір бойы бірге істескен адамдардай аралас-құралас болып кеткендіктен ұстаздық етуге құштарлығымыздың шегі жоқ еді. Жүктелген міндетке жауапкершілікті тереңірек сезіне білгендіктен бе, әлде тәубеден жаңылтпайтын тәлім-тәрбиенің құдіретіне бой ұсынғандықтан ба, әйтеуір кемшілік атаулыға төзе білмейтін әдет өз бойымда сол кезде қалыптасқан сияқты. Егер шәкірт берілген сұраққа жөнді жауап қайыра алмаса, бұзақылық жасаса, тапсырманы ұқыпты орындамаса, оған ең алдымен өзімді кінәлауға дайын тұратынмын. Оның үстіне мен тарихтан сабақ беретін орыс кластарында көбіне жасы өсіп кеткен, мінез-құлқы, білім дәрежесі, өмірге көзқарасы әр қилы грузин, неміс, поляк, грек, әрмен, татар, шечен, қарашай, балқар ағайындардың балалары оқитын. Олардың басым көпшілігі соғыс кезінде оқудан қол үзіп қалғандықтан өз бетімен еркін қалыптаса бастаған және ата-анасымен мұнда арнайы жер аударылғанға дейін өз тілінде оқығандықтан орыс тіліне дағдылана қоймаған еді. Бұрын жөнді мән берілмей келген ұлттық қасиеттердің тереңге меңзейтін және шәкірттің адам болып қалыптасуына тікелей ықпал ете алатын құбылыс екенін мен сол « Ленин жолында » мұғалім бо­лып жүргенде ұқтым десем қателесе қоймаспын.
Мұның өзі кейінгі қызметімде ұлтаралық қатынастардың ерекшеліктерін жете түсіне білуіме көмегін тигізді. Ұлттық құрамы әр түрлі, ой-өрісі әр қилы кластарда сабақ беру оңайға түсе қоймағанымен мен үшін үлкен өмір мектебі болды. Негізгі қиыншылық әрине бесінші, алтыншы кластарға дейін ана тілінде оқып келіп, Қазақстанға арнайы қоныс аударылғаннан кейін сол кластарға қайтадан отырып, бірден орыс тілінде тәлім-тәрбие ала бастағандардың кейбіреулерінің адам ұғына қоймайтындай шала-шарпы былдырлатып сөйлейтінінде, екіншілерінің ыңқылдап, ойланып-толғанып босқа уақыт өткізіп алатынында, ал үшіншілерінің өз ойын жеткізе алмайтындықтан сөйлеп әуре болмайын дегендей, орнынан тұрғанымен ләм деп аузын ашпай қала беретінінде еді. Мектеп директоры О.Есімовпен, оқу ісінің меңгерушісі В.Цоймен, орыс тілінің мұғалімдерімен, ата-аналар комитетімен ақылдаса отыра, арнайы қоныс аударғандардың балаларын қосымша сабақтарға, кластан тыс жұмыстарға, көркемөнерпаздар үйірмелеріне, спорт секцияларына кеңінен қатыстыруға, әр түрлі жиындарда сөз сөйлеуге дағдыландыруға көңіл бөле бастадық. Нәтижесінде тоғызыншы, оныншы кластарға қарай мұндай оқушылар өзгелермен теңеле бастады. Осындайда шәкірттердің өзара достық, бауырмалдық қарым-қатынаста болуын қадағалаудың өзі ұйымшыл, ауыз бірлігі, ынтымағы күшті оқушылар ұжымын қалыптастыруға ықпал етеді екен. Мұны өзім жетекшілік еткен алтыншы кластың өмірінен де көргенім бар.
Бірде сол менің класымда оқитын Ғалия Ақбаева дейтін 14 жасар қарашай қызын өзінен жасы екі-үш есе үлкен, қылмыс жасап, абақтыға отырып қайтқан біреу тапа тал түсте мектептен шығып келе жатқанда басын бүркеп, ат жеккен арбаға салып, әйелдікке алып қашады. Мұны байқаған оқушылардың біразы арбаның артынан қуып кетеді де, қалғандары болған оқиғаны маған хабарлады. Комендатураға барып, арнайы есепте тұратын жесір әйелдің қызын қайтарып беруді өтіндім. Қарашай халқында қалыңдық жағы келіссе де, келіспесе де күйеу жігіт қызды көлік дайын тұрған жерге дейін иығына салып, жаяу алып қашатын да, қуғыншылар жете алмаған болып қала беретін салт бар дегенді бұрын да естігенім бар-тын. Милициямен келін түсірмек болған ауылға барсақ, Ғалияны күйеудің үйіне кіргізіп, үстіне дәстүрлі орамал жамылғы жауып, қалыңдықтың « құтты орнына » отырғызып қойған екен. Ескі дәстүр бойынша табалдырықтан аттаған қыз өз үйіне қайтып оралмайтындықтан, есік-терезенің алдына еңгезердей жігіттерден қойылған күзет оқушыларды ішке кіргізбепті. Милицияға кім тосқауыл бола алсын, бір сағат өтпей жатып-ақ, Ғалияны үйіне қайтарып алдық. Ертеңіне таң атпай біреу біздің үйдің есігін қақты. Ғалияның шешесі екен.
Мезгілсіз келіп мазалағанына кешірім сұрап, былай деді: – Мұғалім, қызымды қайтарып бергеніңе рахмет. Енді қайттік, күйеуден қайтып келген қызды кім алады? Жұрттың бетіне қарай алмайтын болдық қой, – деп көзіне жас алды. Орта мектепті бітірсін, сонан кейін кімге күйеуге шығатынын сіз бен бізден сұрай қоймас. Өзінің теңін тауып кетер, қазір оны жасыта бермеңіз, – дедім. Оқушыларға мазақ бола ма деп қорқам. Бүгін мектепке жолдас қызымен бірге ертерек барсын. Оқушылар үшін қам жемеңіз, олар кеше Ғалия үшін өздері ара түсті емес пе? Бір-екі күннен кейін Ғалия да үйренісіп кетер. Шынында да солай болды. Ғалия алтыншы класты үздік бітіріп, жетінші класқа өтті де, шешесімен бірге Қырғызстандағы туысқандарының қасына көшіп кетті. Тағдырының кейіннен қалай қалыптасқанын біле алмадым. Мен үшін не бәрі үш-ақ жылға созылған мұғалімдік қызметтен байқағаным – ұстаздық етуге бел байлаған адамның шынында да үйретуден жалыға қоймайтыны. Жасыратыны жоқ, шәкірттерімді қатаңырақ ұстағаным рас. Кейде тым қатты кетіп қалдым ба деп ойланып қалған сәттерім де болған. Бірақ ешқашанда олардың ар-намысын қорлаған емеспін. Өздері үшін күйіп-пісіп жүретінімді шәкірттерім де жақсы түсінетін.
Бір жолы тұмауратып жатып қалдым. Ол кезде әлі үйлене қойған жоқ едім. Олардың өздерін қоярға жер таппай әбігер болып, дәрігерге жүгіріп, дәріханаға барып, базардан дәм тасып әлекке түскенін көргенде еңбегімнің босқа кетпейтінін алғаш рет сезінгендей болдым. Арада қанша жыл өтсе де шәкірттерім көз алдымнан кеткен емес. Кім білсін, ер жетіп, есейіп кеткен менің шәкірттерімнің біразы қазір мемлекеттік шекараның ар жағында қалып, Германия мен Польшада, Грекия мен Балтық елдерінде, Ук­раина мен Грузияда, Армения мен Әзірбайжанда, Шеченстан мен Кабардино-Балкарияда жүрген щығар, қайда жүрсе де есен-сау болсын. Әттең, тағы да бір кездесетін сәт туса, қуанышымыздың шегі болмас еді-ау деп ойлаймын. Мектептен тыс қоғамдық жұмыстарға белсене араласатын жас мұғалім тезірек көзге түседі екен. Бір жолы аудандық « Білім » қоғамының тапсыруымен далада арық қазып жатқандарға халықаралық жағдай туралы лекция оқуға бардым. Түскі демалыс кезі болатын.
Жиналғандардың негізінен қарттар мен әйелдер екенін көріп, түсіне қойса жақсы, түсінбесе ше, онда не істеймін деп жүрексіне отыра екі кетпенді тікесінен тұрғызып, ортасына Дүние жүзінің саяси картасын іліп қойып, сөйлей бастауым-ақ мұң екен бір ақсақал: – Балам, әлгі Америка дегеннің жері қайсы, көрсетіп жіберші, Қытайдікі қайсы, – деп сұрап алды да, – Е, біздің жеріміз олардікінен екі есе үлкен екен ғой, – деп таңданғандығын білдірді. Сол-ақ екен, тыңдаушылармен бірден тіл табыса кеттім. Жұрт жапырлатып сұрақтар беріп жатты. Бір жарым сағаттың қалай өткенін өзім де білмей қалыппын. Артынша өткен аудандық комитеттің пленумында сөз сөйлеген Димитров атындағы ұжымшардың парторгі лекцияма ризашылығын білдіріп, әдетте лектордың тыңдаушылардың құрамына, түйсік-түсінігіне, рухани деңгейіне мән бермейтіні, дайындаған қағазынан басын көтермей оқып беретіні және мұндайда лекциядан мардымды әсер қала бермейтіні жайында айтып беріпті. Сол кезден бастап, аудандық партия комитетіндегілер жас коммунист ретінде мені ел арасындағы үгіт-насихат, мәдени-көпшілік жұмыстарына тікелей қатыстыра бастады.
Бірде аудандық партия комитетінің екінші хатшысы Көшербай Ысқақов мені кабинетіне шақырып алып, бұған дейін аудан көкркемөнерпаздарының облыстық байқауға қатыспай келгенін ескертіп, жедел түрде аудандық мәдени-ағарту бөлімінің меңгерушісі Бейсенәлі Қырғызәлиевпен бірге көркемөнерпаздар үйірмесін құрып, Шымкентке барып қайтуды тапсырды. Аудан орталығындағы дарынды жастарды таңдап алып, бағдарлама түзіп, об­лыстық байқауға қатыстық. Тіптен үш адам республикалық байқауға да қатысып, табыспен оралды. Мұғалімдердің аудандық мәслихаты жақындап қалтан. Мектептегі тәлім-тәрбие жұмысы мен оны жақсарту жолдары деген тақырыпта екінші баяндама жасау маған жүктелгендіктен, оны алдын ала талқылауға қатысып, түскі демалыста үйге қарай беттеп келе жатсам, аудандық комитеттің алдында күтіп тұрған үгіт-насихат бөлімінің меңгерушісі Қ.Орынбаев қол бұлғап шақырып алды да, бірінші қабаттағы мәжіліс залына кіргізіп жіберді. Бақсам, бюро мәжілісі жүріп жатыр. Бөлім бастығы бір ауыз сөз жазылмаған ақ қағазды алды да: « Өзбекәлі Жәнібеков... аудандық партия комитетінің штаттағы насихатшылығына ( ол кезде нұсқаушы деңгейінде осындай лауазым болатын ) ұсынылады » деп баяндады. Мен аң-таң қалып, тұра бердім. Бюроны басқарып отырған Қ.Ысқақов менің пікірімді сұрады. Қолымнан әкімшілік қызмет келмейтінін айттым.
Ол болса, « Сен не, бізді әкім деп ойлайсың ба? » деп тастады. Мен де ықтай бере қоймай: « Көшеке! Сіз кешіріңіз, мен дұрыс айтпаппын, « командовать » ету қолымнан келмейді дегенім ғой » дей беріп едім, қалған бюро мүшелері қосылып « Сен өзін, не деп тұрсың, сонда осында отырғандардың бәрі командующийлер ме? » деп қаумалап ала жөнелді. Сөзге ауаткомның төрағасы Ө.Тастайбеков ( бұрынғы ба­лық шаруашылығының министрі ) кірісіп: « Есть предложение утвер­дить » деп салды. Бекітіліп кететін сиқымды байқап, тағы да сөз сұрап алдым да: « Сіздер кешіріңіздер, менің түсінігім бойынша, әдетте кез келген кеңес мекемесіне қызметке аларда, алдымен ол адамның пікірін сұрайтын, арыз жазғызып, листок толтыртып алатын еді. Менің пікірімді де біреу-міреу білгісі келетін шығар деп ойлаған едім. Орынбаев жолдастың қолында бір парақ ақ қағаздан басқа түк жоқ. Әлде партия комитетіне қызметке алатын тәртіп өзгеше ме? » – дедім. Ысқақов болса, жұрттың көзінше бөлім бастығына не дей қойсын, маған қарап: « Біз сені Орынбаевсыз да білеміз.
Мүшелікке қабылданғанда, партия қайда жіберсе, сонда барам деген едің ғой. Бәлкім, ұсынылған қызметті айлығы аз деп менсінбей тұрған шығарсың, ә » – дегенді айтты. Шынтуайтына барсақ, ол жағы да белгілі ғой. Жаңадан үйленген адамға мектепте жүргенде 150 сомнан айлық алып келіп, енді 74 соммен күн көру оңайға түсе қоймайтын еді. Әйтсе де жағдайды қиындатқым келмей: « Жо-жо-жоқ, олай демеңіз » дедім. Ысқақов: « Ендеше дауысқа қоямын » деді. Бюро мүшелері барлығы бірдей басын изеді. Сөйтіп, табан астынан партия қызметкері болып шыға келдім. Ертеңіне Орынбаевқа келсем, алдында ешкім жоқ, газет оқып отыр екен. Естімеген болып менің сәлемімді қабыл алмады. Мен тағы да « Саламатсыз ба? » дедім. Сонда ғана басын көтеріп: – Ә, сен бе едің, кел, төрге шық. Кеше сен мені неге сонша ұятқа қалдырдың? Аудандық комитетте қызмет істеу мектептің завучтығынан кем болыпты ма? Мұнда мұрын қанайтын жұмыс жоқ.
Хатшылар шақырып тапсырма бермесе, өстіп газет оқып отыра бересің » деді де, нұсқаушы болып істейтін Н.Әкішевты шақырып алып, анау он сегіз папканың тоғызын мынаған бер, қалғандары өзіңде болсын. Апырау, осындай адамдар да идеология жұмысын басқарады екен-ау деп қайран қалдым. Тоғыз папканы бөліп алып, отыратын орныма барып қарасам, әрқайсысында жеке салаларда істелген жұмыс жайлы жадығаттар жинақталатын бұл папкаларда мардымды ештеме болмай шықты. Әйтеуір түсінгенім, маған бұқаралық үгіт-насихат, оқу-ағарту, мәдени-көпшілік, физкультура мен спорт, тағысын тағыларға қатысты жұмыстарды қадағалау тапсырылғаны. Іске кірісе келе, байқап қарасам, бұл өзі бір ұшы-қиыры жоқ тіршілік екен. Кешкі жиындарда болып қайтам. Телефон арқылы ұжымшарлармен байланысып, қай жерде не болып жатқанын біліп отырам, жұмыстың жай-жапсарын түсіндірем... Көп ұзамай, Қ.Орынбаев орнынан босатылып, бөлім меңгерушілігіне партия мектебін бітіріп келген Мырзатай Үмбетов деген кісі бекітілді. Бұл өзі парасатты, білімді, партия қызметін жақсы білетін адам екен. Менің жұмысымды қадағалап, бағыт-бағдар беріп, құжаттармен жұмыс істеуге үйретті. Аудандық комитеттің хатшылары Ә.Жылқышиевтың, Қ.Ысқақовтың да маған көңіл бұpa бастағанын сезсем де, себебін түсіне қоймадым.
Бірге отыратын нұсқаушы, әрі парткабинеттің меңгерушісі Н.Әкішевпен ешкімнің жұмысы жоқ сияқты болып көрінетін. Басшыларымыз маған үйіп-төгіп тапсырма беретін де, орындалуын өздері қадағалайтын. Менің дайындаған жадығаттарым ұнамай ма қайдам, әйтеуір сызып-шимайлап, ой талқысына салып, қағазға түсірілгеннің жетіспейтін жақтарын өзіме мойындатып, қайтарып беретін. Оны түзетіп, толықтырып, белгілі бір жүйеге келтіру үшін тағы да уақыт кететін. Бірте-бірте сан түрлі тапсырмалармен бастауыш ұйымдарға жіберіп, қорытындысын тәптештеп тексеріп отыратынды шығарды. Тегі, бұлар мені ұнатпайтын шығар, олай болса неге қызметке алды? Өйткені, ауыл шаруашылығынан білетінім шамалы болса да, мені ұжымшарларға уәкіл етіп жіберіп, не істеп, не қойғанымды бақылап отыратын. Бір жолы Ор­джоникидзе атындағы ұжымшарға бірінші хатшының тапсырмасымен келсем, мақталықты өңдеуге трактор жетіспей жатқаны сөз болғанын есітіп, мен де білгірсіп, әңгімеге араласа кеттім, Ау, анау тұрған тракторды неге пайдаланбайсыздар десем, ұжымшардың төрағасы: « Ол жыланбауыр трактор жер жыртуға қолайлы, ал мақталықты өңдеуге дөңгелекті трактор қажет » деп жымиып, менің бетіме қарады. Шамасы « Па, шіркін, уәкілдің түрін қарашы », – дегені болар бұл оның.
Мақталықты өңдеу және суару жұмыстары жүргізіліп жатқан кез болатын. Мақталықты аралап көргенде байқағаным оның ойлы-қырлы жерге орналастырылғандығынан жүйектермен жіберілетін суды бас жағынан алдын ала дайындалған шыммен реттеп отырмағандықтан ( ол атымен жоқ еді ) бір жерде көлкіп жатса, екінші жерде бостан босқа сайға құлап аға беретіні. Су шықпаған жер ойдым-ойдым бо­лып қалып қойғанымен күнделікті ақпарға суарылған жерлер бо­лып көрсетіле береді екен. Кейіннен тексеріп қарағанда, мақталықтың 35-40 проценті бірде-бір рет суарылмаған болып шықты. Арық жағалап, сушылармен жұмыс істеп жүрген адамды да көре алмадық. Оның үстіне ең ыңғайлы деген жерлерге көрші Өзбекстаннан жалданғандар қауын, қарбыз, басқа да базарға арналған дақылдар еккендіктен мақталыққа бөлінген мөлшерлі суды көбіне солар бұрып ала беретіні байқалды. Акт жасап, шара қолдану үшін тиісті орындарға тапсырсақ, ұжымшар төрағасы М.Садықбеков қайтарып ала берді. Сөйтіп, не керек ісіміз оңға баспай қойды. Бір күні бәрімізді аудандық комитеттің бюросына шақырып, жа­уап беруді талап еткенде Садықбеков беті бүлк етпестен уәкілдердің жұмыс істемейтінін айтып, пәленің бәрін бізге жауып шыға келді. Менің шыдамым бітіп, мақталықты суаруда қалыптасқан жағдайды бүге-шігесіне дейін түгін қалдырмай баяндап бердім.
Тіптен ұжымшарға күнделікті бөлінетін судың мөлшері бойынша әр күні 8-10 гектарға дейін суаруға болатынын, бірақ жоғарыда айтылған себептермен 1,5-2 гектардан артық суарылмай келе жатқанын айта келіп, ұжымшар төрағасының жұмыс стилін сынға алдым. Ол шынында да шаруашылықта не болып жатқанын білмейтін, біз құсап арық жағалап, судың тиімді пайдалануын қадағаламайтын, күндіз тынығып, дем алып, кешке ауданға ақпар беретін уақытта ғана кеңсесіне келетін. Мен Жылқышиевтан өзінің келіп, шаруашылықпен танысуын сұрандым. Солай болды да. Атқа мініп, бүкіл мақталықты аралап шығып, барлық сорақылықтарына көзі жеткеннен кейін, ұжымшар мүшелерінің жалпы жиналысын шақырып жіберіп, Садықбековты орнынан босатуды ұсынды. Қарсы болатындар табыла қоймады. Байқап қарасам, аудандык комитетте насихатшы болып істеген сол бір үш айдың ішінде тағы бір жоғары оқу орнын бітіргендей болыппын. Бұл үшін ең алдымен аупарткомның хатшылары Жылқышиев пен Ысқақовқа міндеттімін деп есептеймін. Ұстаздық еткендердің « үйретуден жалықпайтынын » осы бір екі азаматтың іс тәжірибесінен, маған көрсеткен үлгі-өнегесінен тағы да ұқтым. Көп ұзамай аудандык комитет басшыларының неліктен менімен бөлежара айналысып, қызметімді қадағалап жүргенінің себебі белгілі бола бастады.
Жақындап калған аудандық комсомол конференциясының карсаңында Қ.Ысқақов өзіне шақырып алып ( бірінші хатшы Ә. Жылқышиев науқастанып, Ташкентке кеткен еді ) аудандык партия комитетінің атынан жастар арасындағы қызметке, нақтылап айтқанда, аудандық комсомол комитетіне бірінші хатшылыққа ұсынатынын білдірді. Мен болсам, өткен жолы сіздер менің пікіріммен санаспағандықтан, мұғалімдік қызметтен ауысып кеттім, ендігісін өздеріңіз білерсіздер – дедім. Сөйтіп, 1955 жылғы қараша айында өткен аудандық комсомол конференциясында аудандық комитеттің бірінші хатшысы болып сайландым. Конференция өтісімен-ақ жастарды нақтылы істерге жұмылдыру жағын қарастыра бастадық. Мысалға алсақ, жастарды елді мекендерді көгалдандыруға, олардың санитарлық тазалығын сақтауға, көркемөнерпаздыққа, спортпен шұғылдануға, тағысын тағыларға қатыстыра түсу үшін аудан бойынша мәдениет эстафетасын өткізу көзделді. Бұған мынадай бір оқиға себеп болған-ды. Бірде аудандық ком­сомол комитетіне Социалистік Еңбек Ері, атақты « Қызыл әскер » ұжымшарының бұрынғы төрағасы Байбек Ермеков келген болатын. Ол кісі денсаулығына байланысты ұжымшардан босанып, жаңа ғана аудан орталығындағы Ленин жолы ауыл кеңесінің төрағасы болып сайланған еді. Есен-саулықты сұрасып болғаннан кейін былай деді: – Балам, біздің Абай-Базардың адам көргісіз ұсқыны мынау. Әр жерде бір тырбиған ағаш.
Соғыстан бұрын бұл тұрақ ағаштан көрінбейтін, санитарлық тазалығы да ойдағыдай еді. Аудан орталығын көгалдандыруды екеуміз бірігіп қолға алсақ қайтеді? Қондыратын ағаш көшеттерін мен дайындасам, оларды отырғызып, көктететін жастарды сен ұйымдастырсаң дұрыс болар еді. Орталық көшенің екі жағын түгелдей комсомол ұйымдарына бөліп берейік. Көшет отырғызып, ағаш өсіруді өз қолдарына алсын. Келісіміміз осылай болды. Аудан орталығын өн бойына кесіп өтетін негізгі көшені әрбір комсомол ұйымына қадамдап бөліп бердік. Біздің аудандық комитеттің бастауыш ұйымына да 33 қадам жер тиді. Оған ағаш отырғызуға мен де қатыстым. Қосалқы көшелерді тазалауды, ағаш отырғызып көгалдандыруды қыстақтың тұрғындары міндетіне алды. Қазір Абай-Базар ( кейіннен Абай деп атала бастады ) ағаштан көрінбейді, Арада қырық жыл өтсе де, жолым түсіп Абайға барғанда ең алдымен көзіме түсетіні – сол аудан­дық комсомол комитетіндегілер ағаш отырғызған участок, үнемі көз алдымнан кетпейтіні – құдіреті күшті, қасиетті бағбан атам Байбек ақсақалдың жарқын бейнесі. Мұнда да ол кісінің ізі қалды, Адамның азаматтығы осындайдан көрінеді екен. Мәдениет эстафетасына қатысушы әрбір комсомол ұйымының нәтижесін көрсете бастаған іс-шараларды жүзеге асырғаннан кейін ғана белгіленген бағытпен келе жатқан эстафетаны салтанатпен келесі ұйымға шығарып салатыны келісілген болатын.
Абайда мәдениет үйі болмағандықтан эстафетаны қарсы алу үшін аудан­дық партия комитетінің мәжіліс залында « Ауылына қарай азаматын таны » деген шартты лебізбен киіндірілген жастар балын өткізбек болдық. Киім тіккізіп, қызғылықты бағдарлама жасаудың қамымен жүріп, залдың иесінен рұқсат сұрауды да ұмытып кетіппіз. Мұның өзі қазіргі өлшеммен қарағанда тым өрескелдік еді. Қолайсыз қалде қалғанымызды кішігірім залға жұртты сыйғыза алмай әлек болғанда байқадық. Сырттан болса да көргісі келгендердің кернеуінен есік-терезе қиратылды. У-шу болдық. Бір сүйсінгенім бұзақылық болмағаны. Тәртіп сақтап тарқастық. Ертеңіне Жылқышиев шақырып жатыр деген соң кабинетімнен жүгіріп шықсам ( Аудандық комсомол комитеті осы ғимараттың төменгі қабатына орналасқан еді ), бірінші хатшы есігі қираған залдың аузында тұр екен. Сәлем берген болдым. Оның ашуға булыққаны сонша: « Бұдан былай бұл жерді сенің аяғың баспайтын болсын » деді. Ұрсуын ұрысса да, сөз саптасында жылылық сезілгендей. Мұны байқап, көңілім орнына түсе бастады. Бірақ үндемедім. Аудан орталығында жұрттың бас қосатын орны болмағаны ол кісіні де толғандырып тұрғаны көрінді. Көп ұзамай, сол кісінің талап етуімен тілінген тақтайдың кесінділерінен құрастырылған жазғы клуб тұрғызылды.
Қысқа қарай төбесін жауып, суық та болса сонда жиналып, лекция – концерттер, жастар кештерін өткізіп жүрдік. Кейіннен Абайда үлкен Мәдениет үйі салынды. Жастар арасындағы жұмысты жүйелеу мақсатымен оларды тех­никаны игеруге, еңбек өнімділігін арттыруға, ырзыққа тырмысуға ынталандыру үшін нақтылы шаралар белгіледік. Комсомол-жастар бригадаларының, звеноларының, мақта теретін агрегаттарды жүргізушілердің беделі арта бастады. Еңбек тәртібін нығайтудың жолдарын қарастыра отырып, отызға дейінгілердің аудан мекемелері мен шаруашылықтарында тек комсомол ұйымдары арқылы жұмысқа қабылданатыны немесе жұмыстан шығарылатыны келісілді. Мұның өзі жастарды өндіріс орындарында тұрақтандыруға, комсомолдағы есеп-санақ жұмысын реттеуге әсерін тигізді. Комсомол жиналыстарының мазмұны жақсара түсті. Кемшіліктерді ортаға салу үшін « Крокодил ауданды аралауда », « Айырды бүйірден » сияқты әзіл-оспақ листоктары шығарылып тұрды, арнайы мәдени-үгіт бригадасы жасақталды. Оңтүстік Қазақстан облыстық комсомол комитетінде әуелде хатшы, кейіннен бірінші хатшы болып қызмет істеген кезім 50-жылдарда өрістей бастаған комсомол ұйымдарындағы ынталылық пен іскерлікті дамыту қозғалысымен тұстас келген еді. Негізгі гәп жастарды нақтылы істерде тәрбиелеуде, олардың қоғам алдындағы жауапкершілігін арттыра түсуде болатын. Бұл әрбір комсомол ұйымында үлкенді-кішілі игілікті істер болуын қамтамасыз еткенде ғана нәтижелі болатын бағыт еді.
Мұны әсіресе 1957 жилы Жас­тар мен студенттердің Мәскеуде өтетін дүниежүзілік фестиваліне дайындық үстінде жастар арасында кеңінен дамыған шығармашыл ой мен іскерліктен көруге болатын еді. Мейірбанды хабарлар облыстың тұс-тұсынан келіп жатты. Олар көбіне мынадай мазмұнда бо­латын: Ауылда фестиваль өткізілді; жастар клубы ашылды; ардагерлермен кездестік; саябақ отырғыздық; Ташкент облысымен шекарада достық кездесу болды; спорт мектебі жұмыс істей баста­ды; кітап магазинін аштық; фестиваль қорына қаржы бөлдік; соғыстан қайтпағандарға ескерткіш орнаттық; балалар үйіне сыйлық тапсырдық; тағысын тағылар... Бір айта кететін жәйт ол кезде Оңтүстік Қазақстан облысында Қазақстанның Оқу министрлігіне, Алматыдағы Темір жол басқармасына, республиканың Әлеуметтік қамсыздандыру министрлігіне қарайтын негізінен ата-анасынан айрылып жетім қалған немесе тұқым қуған мүгедектікке тап болған жас өспірімдер тәрбиеленетін 14 балалар үйі мен оған теңгерілген қосалқы интернаттар болатын. Мұның өзі оларды қамқорлыққа алған комсомол комитеттеріне, тіптен облыстық комсомол комитетінің тікелей өзіне айрықша міндет артатын. Бірде жабық түрдегі мекеме деген сылтаумен облыстық комсо­мол комитетінің нұсқаушысын Георгиевкадағы мүгедек балалар үйіне кіргізбей, қайтарып жіберіпті. Артынша өзім барғанда көргенім дені сау адамды есінен тандыратындай еді.
Ауладағы әжетханаға коляскасыз ( ол атымен жоқ екен ) барып, бір аяғына бәтіктің, екінші аяғына бәтеңкенің сыңарын киген жарымжан баланың жермен жылжып келе жатқанын көріп, үнсіз тұрып қалыппын. Әлден уақытта балалар үйінің директорынан сіздің қанша балаңыз бар? Егер сіздің өз балаларыңыз осындай қалге түссе, қайтер едіңіз? Сөйтіп тұрғанда мүгедек балаларды мектепке апару үшін арбаға тией бастады. Автобусы да жоқ екен. Асханаға бардық. Неге екені белгісіз, балалар ішіп отырған сорпасына бұрышты үйіп-төгіп салып жатыр. Маған да дәмін тату үшін азғантай құйып беруін өтіндім. Сорпа деп отырғаны сасыған мал майымен тұздықталған сұйық атала болып шықты. Байғұс балалардың бұрышты уыстап сала беретіні аздап болса да мүңкіген иісін басудың қамы екен. Балалар үйінің жатақханасы дәлізі жоқ, есіктері аулаға шығатын ескі тұрғын үйге орналасыпты. Жуық арада жөнделіп, ақталмаған. Жарымжан балалардың қабырғаға өрмелеп бара жатқан өздерін талаған қандалаларды басымен жаныштап өлтіретіні шұп-шұбар боп қанға боялған дуалдан да көрініп тұр. Әлем-тапырық иіс.
Әр балаға 1,5 адамнан келетін үлкен тәрбиешілер ұжымы бар балалар үйінің қызметкерлерін жинап, жатақхананы, асхананы, әсіресе балаларды киіндіруді, тамақтандыруды тәртіпке келтіруді талап еттім де, балалар мекемесінің салиқалы жәрдемге мұқтаж екенін сезінгендіктен, мәселені облыстық партия комитетінің бюросына қойдым. Мәжілісте сөз сөйлеген обкомның мектеп бөлімінің меңгерушісі Ш.Ақболатова; « Облыстық комсомол комитеті бөлімге тиісті мәселелерге араласа береді, әйтпесе балалар үйлерінде не жұмысы бар, тіпті облыста 14 балалар үйі бар дегенді қайдан алған? Бізде он-ақ балалар үйі бар ғой, олардағы жағдай жаман емес », – дегенді айтты. Мен орнымнан тұрып: – Сіз облыстық оқу бөліміне қарайтындарын ғана айтып тұрсыз. Бізде олардан басқа Темір жол басқармасына, Әлеуметтік қамсыздандыру министрлігіне қарайтын да балалар үйлері бар, – дедім. Манадан бері үнсіз отырған обком хатшысы М.К.Костиннің шыдамы таусылып: – Сен, Ақболатова, тегі, өзің ештеме білесің бе? Ұялмастан комсомолды кінәлайсың. Тағдырыңа тәубе қыл, осындай тынымсыз комсомол болмаса, ұйықтап қалар ма едің, – деп салды. Бюро мәжілісі тиісті қызметкерлерге сұрау салып, жауапкершілігін арттыру мақсатымен балалар үйінің директорын, аудан басшыларын қатаң жазалап, тез арада көрсетілген кемшіліктерді жоюға міндеттеді.
Балалар үйінде шұғыл түрде күрделі жөндеу жұмыстарын жүргізу үшін облыстық бюджеттен қаражат бөлінетін болды. Балаларды оқытатын класты жатаққа орналастыру, спорт бөлмесін, ойын залын жабдықтау, жүріп-тұруға қажетті автобус бөлу мәселелері де шешімін тапты. Аудан басшылары балалар мекемесін сапалы етпен, сүтпен, маймен, жеміс-жидек, көкөніспен уақтылы қамтамасыз етіп отыруға міндеттелді. Біз өз тарапымыздан жабдықтаушы кәсіпорындарындағы комсомол ұйымдары арқылы мүгедек балаларды коляскалармен, шынықтыру саймандарымен, киім-кешекпен қамтамасыз ететін болдық. Пионер бөлмесін, ойын залын жабдықтауға көмектестік. Ең негізгісі – бұл шешімін тапқан мәселелердің бәрі уақытша іс-шаралар деп танылып, жаңадан балалар үйін салу келісілді. Ол кезде комсомолдың қаперіне ене бастаған тәрбиелік маңызы бар басқа мәселелерге де, мысалға алсақ, жас ұрпаққа үлгі-өнеге болып тарихқа енген комсомол кейіпкерлерін, халық қаһармандарын, тарихи оқиғаларға қатысты орындарды қастерлеуге көңіл аударыла бастаған еді. Жазушы Болат Жандарбеков « Өмірбастау » деген әңгімесінде бүкіл жан дүниесін, бар болмысын күйзеліске түсірген Ғани Мұратбаевтың өлімі жайлы суық хабарды әкесінің Шымкентте мұғалім болып жүріп естігені жайында жазған еді. Бұған мен немен жауап беруім керек, – деп қаумалаған ойда қалған Құрманбек Жандарбеков Ғани ағасына ескерткіш тұрғызбақ болады.
Азғантай мұғалімдік жалақысын бірнеше айға бұрын сұратып алып, туысқандары мен таныстарын түгелдей аралап шыққанда ( қиын мезет, аштыққа тап болып, нан, отын, баспана жетіспей жатқан елде не болсын ) жиған-тергені ескерткіштің тас тұғырына ғана жететін еді. Құрман­бек енді: – Ақша! Қарғыс атқыр ақшаны қайдан алуға болады? Менде даусым мен әндерімнен басқа ештеме қалмады, қазір ол кімге ке­рек? Апырау, Ғани ағам менің мұнымды бәсі жоқ байлық деген еді-ау. Қалалық саябақта үлкен ән кешін ұйымдастырып, жүз бір ән салсам қалай болар екен? Осыншама ән салынады деп хабарландырылған концертке жұрт көп жиналады. Тіпті алғашқы жиырма ән айтылғаннан кейін, келесі ән хабарланғанда тыңдаушылар ду қол шапалақтап, құрмет көрсетіп отырып алатынды шығарады. Құрманбек ән сала береді, сала береді... Ақыры жетпісінші ән айтылғаннан кейін, даусының отыра бастағанын сезсе де, қызып кетіп тағы да үш ән салады. Сахнаны арагідік өлеңдерін оқыған Әлішерге қалдырып, сыртқа шығады.
Салқын суға салып қойған сыраны рахаттана ішіп, шөлін қандырған соң сахнаға қайта келеді де домбырасын қолына алып, дыбыс шақырмақ болып, « Ә-әу » деп аузын ашқанда таза, сыңғырлаған әсем даусының орнына қырылдаған үн естіледі... Осылайша кейіннен Қазақстанның халық артисі дәрежесіне дейін көтерілген, аса көрнекті өнер қайраткері, профессор Құрманбек Жандарбеков бұрынғы қайталанбас тамаша даусымен мәңгі қоштасқан екен. Оған ауыр тигені бұл да емес, бар ынта-жігерімен жүзеге асырмақ болған ісінің орындалмағаны еді. Орашолақтар мен надандарға заң жазылған ба, Ғани Мұратбаев Қазалыда туғандықтан оған Шымкентте ескерткіш орнатуға рұқсат етпепті. Көзіне жас алып, қайта-қайта: « Мен білген едім, осылай болатынын, мен білген едім, осылай болатынын » дей берді ». Ғани Мұратбаевтың Шымкенттегі ескерткішін біздер, 50-60 жылдардың комсомолецтері тұрғызған едік. Бұл да өзінше бір хикая еді. Әуелде оның басы-қасында болып, мәскеулік мүсінші Давид Шмуйловичке іс тапсырған облыстық комсомол комитетінің бірінші хатшысы Әділ Байжанов еді. Партия қызметіне ауысып кеткеннен кейін, оны алмастырған маған бұл мәселемен тікелей айналысуға тура келді.
Бірде Мәскеуге барғанымда, Ғани мен екеуміздің арамыздағы жас айырмашылығына қарамастан ( ол 23-те, мен 28-де едім ), онан отырып түскен фотосуреттен басқа ештеме қалмағанын айтып, қанша қарсылассам да бой бермей, мүсінші болашақ ескерткіштің сұлбасын менен түсіріп алды. Сыйлық ретінде маған да бюст жасап берді. Оны үйге алып келгенімде, енді ғана жүре бастаған қызым Жұлдыз шешесінен « мама, мұны папам өлгенде басына қоямыз ба? » деп сұрапты. Сол бюст осы уақытқа дейін үйде сақтаулы. Көзім түссе болғаны, осы бір күлкілі оқиға есіме түсіп, жымиып қоям. Ол ондай дәстүрді қайдан көрді екен? Ескерткіш металдан құйылып, дайын болғаннан кейін Шымкентке алып келсек, обкомның бірінші хатшысы В.И.Макаров облыс орталығында Ленинге ескерткіш ашылмай тұрып, Ғани Мұратбаевқа ескерткіш қоюдың жөні бола қоймас деген пікір айтқандықтан, дайын тұрған скульптура орап-қымталған, құрсауланған күйінде обкомның қорасында жатып қалды. Сол жатқаннан алты жыл жатты. Мен Алматыға қызметке ауысқаннан кейін де Макаровты алмастырған В.А.Ливенцовты көндіруге қанша тырмыссақ та, ештеме шығара алмадық. Бірде маған бұл мәселе бойынша Қазақстан Компартиясы Орталық комитетінің пленумында обкомның атына азғантай ғана, онда да сыпайылап, ескертпе сын айтуға тура келді.
Ливенцов болса, қасына Шаймерденовін ( облатком төрағасы ) ертіп, үзілісте маған келіп, қатты-қатты сөздер айтты. Мен де тізгінімді тарта қоймадым: – Сіз осы қалай ел басқарасыз, әлде сүттен аппақсыз ба? Бұл неткен сұмдық! Атыңызға айтылған азғантай ғана ескертпені тыңдап, қорытынды шығаруға шыдамыңыз жетпейді. Мені жерден алып, жерге салатындай не істеп қойыппын? Қаласаңыз қайтадан сөз сұрап, білетінімнің бәрін ортаға салам, – дедім. Ол сабасына түсе қалды да, ескерткішті пионерлер паркіне орнатайық дегенді айтты. Мен оған келіспейтінімді ескерттім. Әңгімеміз осымен бітті. Обкомның бірінші хатшысы Орталық комитеттің пленумынан Шымкентке орала салысымен, комсомолдың қаржысына жасалған ескерткішті оған ешқандай қатысы жоқ Келес ауданындағы Ғани Мұратбаев кеңшарына жібертіп, сонда орнатуды тапсырып, өзі демалысқа кетіпті. Мен облыс жастарының жетекшісі Қ.Әбіләзімовке айтып, бір тәуліктің ішінде ескерткішті қайтарып алдық та, хатшының демалыстан оралатын кезіне туралап, Шымкенттің орталық көшелерінің қиылысқан жерлерінің біріне орнатуға келістік. Бейне Кіндік Азия республикаларының жастар делегацияларының қатысуымен салтанатты түрде ашылды. Оған Ливенцов та қатысты. Әрине Ғани Мұратбаевтың ескерткішін тұрғызуға қатысты бұл жәйтті Құрманбек Жандарбеков те, « Өмірбастаудың » авторы да білген жоқ.
Мұның өзі 1925 жылғы қиыншылықтың жалғасы сияқты еді. Халқымыздың ең қалаулы ұлдарының бірі, көзі тірісінде бүкіл « Шығыс жастарының көсемі » атанған Ғани Мұратбаевқа ескерткіш орнату 101 ән орындалмақ болған кештен кейін қырық жыл өткенде де оңайға түсе қоймаған оқиға болды. Қазақтың белгілі балуаны, французша күрестен үздік шыққан Қажымұқанның ( 1871-1948 ) өмірінің әсіресе соңғы жылдары Оңтүстік Қазақстанмен байланысты болған. Бірде сөзден сөз шығып отырып, Арыс аудандық комсомол комитетінің хатшысы Д.Бопова үйреншікті әдіспен, металл сынықтарын жинап, мемлекетке өткізуден түскен қаржыға сол ауданның « Ленин туы » ұжымшарында жерленген балуанның мүрдесінің үстіне кесене тұрғызуды ұсынды. Обком хатшысы Қайырғали Байғалиевке барып ақылдасқанымызда, комсомолға не пионер ұйымына тікелей қатысы жоқ балуанға ескерткіш қою үшін жастарға қаражат жинатқанымыз дұрыс болмас дегенді айтып, облаткомға өзінің ұсыныс жасайтынын білдірді. Сол кісінің тікелей араласуымен атақты балуанның мүрдесінің үстіне кесене тұрғызылды. Комсомол және пионер ұйымдары облыстағы тарихи орындарға қамқорлығын күшейте түсті, жаңадан саябақтар, достық аллеяларын, гүлзарлар отырғызуға қатысты. Екпінді комсомол құрылыстары болып жарияланған осындай ірі объектілердің бірде-біреуін жастардың қатысуынсыз іске қосу мүмкін емес екені комсомол комитеттеріне қосымша міндеттер жүктеген еді.
Бетпақдаланың Иіржар алқабын мелиоративтік және сушаруашылық жағынан игеру Қазақстанның үлесіне тиген болатын. Осындағы құрылысты жүргізетін бас мекеме – « Казирголстепстрой » тресімен ( бастығы М.Ықсанов бола­тын ) бірлесе отыра, кең ауқымды іс-шараларын түздік. Ресейде, Өзбекстанда, тағы басқа да республикаларда орналасқан жабдықтаушы кәсіпорындарымен, мекемелермен, әсіресе олардағы комсомол ұйымдарымен тығыз байланыс жасау үшін « комсомолдық айналма бақылау » жүйесін ендіру келісілді. Бұл бюрократтық былыққа қарсы негізгі шара болуға тиіс еді. Бірде Иіржардан гидрошлангалар, т. б. қажетті жабдықтар ( тізіммен ) табылмай жатқаны жайында хабар алдық. Тіпті өзім де араласып көрсем, облыстық жабдықтау мекемесінің бастығы Г.И.Оноколо ондайлар бізде болған емес деп жуытатын түрі жоқ. Олай болса, « комсомол про­жекторы » арқылы барлық қоймаларыңызды тексеріп көрейік деуім мұң-ақ екен, ол бірден сылқ етіп түсе қалды да, ойланатынын айтты. Келесі күні тізімде көрсетілген құрал-жабдықтар түгелдей « Казгирголстепстройға » жөнелтілді. Комсомолдық айналма бақылаудың қызметі Одақтың түкпір-түкпірінен ағылып келіп жататын жас құрылысшылардың орналасуы мен өнімді еңбек етуіне жағдай туғызумен де тікелей байланысты болатын. Құрылыс алаңдарындағы жұмыс та күнделікті қадағалауды керек ететін. Сондықтан басшы комсомол қызметкерлері үшін жұмыс күнін құрылыс алаңынан бастау дағдыдағыдай болып кеткен еді.
Екпінді құрылыстарда комсомол штабтары жемісті қызмет етті. Шымкент цемент зауыты құрылысында Григорий Калихманов басқарған комсомол штабының жабдықтаушы кәсіпорындарымен тығыз байланыс орнатып, жоспарланған техника мен жабдықтардың дер кезінде ғана емес, графиктегіден көп бұрын жеткізіліп тұруын қадағалағаны аса күрделі кәсіпорнын мерзімінен бір жыл сегіз ай бұрын іске қосуға мүмкіндік берді. Күндіз-түні бірдей кезектесе қимылдаған штаб мүшелері құрылыс алаңындағы еңбек ұйымдастыру мәселелеріне де тікелей араласып, тәртіп бұзушылыққа, маскүнемдікке, ысырапшылдыққа, ұрлық-қарлыққа қарсы бітіспес күрес жүргізді. Түнде кезекшілік еткен Григорий Калихманов ( біз оны қысқаша Гриша деп атайтын едік ) бірде таңертең жігіттерімен бізге келіп, құрылыс алаңынан материал тасып әкетпек болған 18 автомашинаның ұсталғанын баяндады. Мен оларға алғыс айтып, ұрылардың сазайын тартатынын жария еттім. Солай болды да. Негізгісі – осы оқиғадан кейін барлық құрылыс мекемелерінде материалдарды сақтау және тиімді пайдалану жағына көңіл аударыла бастады. Үлкен істе әртүрлі жәйттер де бола береді ғой. Бір жолы Арыс-Түркістан каналын салып жатқандардың арасында болып, жатақхананы аралап жүріп, түнгі кезектен оралған жас жігіттің үстіндегі арнаулы киімімен, етігімен жаңадан ауыстырылған ақ төсектің үстінде ұйықтап жатқанын көріп, ұялтпақ болдым. Ол тұра қоймады. Әлден уақытта көзін ашып үн қатты.
Екеуміздің арамызда мынадай сөз болған еді: – Сен кімсің, маған сонша дікектейтін? Қалай орналасқандарыңды білгелі келіп едім. Әлде мұным әбестік болды ма, қалай? Неге бірден солай деп айтпадыңыз? Ең болмаса шешініп жатуға болады ғой. Сонша не күн туды? Киноға бірге баратын әйел жыныстының өзін табу қиын. Кәрі-құртаңын қосқанның өзінде он еркекке бір әйелден келеді. Осы да өмір болып па? Мұны тағы да екпінді құрылыс дейтінін қайтерсің, « екпіндеп » те болдық қой. Шара қолдануға оған уәде еттім. Шымкентке келе сала, белсенділерді жиып, болған әңгімені баяндадым. Мекемелер мен кәсіпорындарында комсомол жиналыстары өтті. Қойылған мәселе оңайға түсе қойған жоқ. Кім қаладағы жылы орнын тастап, канал құрылысына бара қойсын? Әйтсе де комсомол жиналыстарындағы әңгіме аяқсыз қалмады. Бас-аяғы бірнеше күннің ішінде канал құрылысына Шымкенттен – 200, Леңгірден – 50, Кентаудан – 50 қыздар мен жас келіншектер тұрақты жұмыс істеуге жіберілетін болды. Шымкенттің қыздары барысымен канал құрылысының бастығы Иван Трофимович Пупашенко телефон соғып, рахметін айта салып, мынау комсомолкаларың келгелі бізден тыныштық кетті, есік-терезеден сау қалғаны жоқ.
Анау Леңгір мен Кентаудан келетін қыздарыңды әзірше тоқтата тұрсаң қайтеді деген соң онымен келісуге тура келді. Шынында да екпінді құрылыс мәселесін шешеміз деп жүріп, оның үлкен әлеуметтік мәні бар екінші жағын ескере бермейді екенбіз. Сол құрылысшы жігіттің орнында өзіміз болсақ қайтер едік? Құлазыған кең далада көңілсіз, жападан-жалғыз өмір сүру оңай ма? Бұл ойланатын шаруа екен деген шешімге келдім. Кейіннен « Комсомольская правда » газетінде тың игерген « бойдақтар республикасы » жайында арнайы мақала жарияланып, осы бір әлеуметтік мәселеге көңіл аударылғанда өз басым оған таңданған жоқпын. Артынша комсомолдың шақыруымен тың игерген аймақтарға қыздар көптеп келе бастады. Олардың жеңіл-желпі өмір сүруге үйренген бірлі жарымы болмаса, басым көпшілігі біздің ұрпаққа тән отаншылдық рухта тәрбиеленген, жастықтың қиялшыл сезіміне бой ұсынған, парызға берік, байсалды жандар еді. Тың жерлерді игеруге қатысқан сол қыздардың арасынан көптеген өндіріс озаттары, алдыңғы қатарлы жеңіл өнеркәсіп, тамақтандыру орындарының қызметкерлері, мұғалімдер мен дәрігерлер өсіп-жетілгені бұған дәлел бола алады. Ол тұста жастардың жеке басын дұрыс қалыптастыруга аса зор мән берілетін. Бұл жөнінде 1961 жылдың жазында өткен облы­стық партия комитетінің пленумында да айтылды.
Партия ұйымдарындағы идеологиялық жұмыстарды жақсарту шаралары жөнінде баяндама жасаған обком хатшысы Қ.Жарқынбеков жастар арасындағы тәлім-тәрбие жұмысының кемшіліктеріне тоқтала келіп, облыстық комсомол комитетіне Арыс-Түркістан каналы аймағындағы N1 кеңшарды қамқорлыққа алу ұсынылғанымен одан ештеме шыға қоймағаны, жастар арасында бұзақылық пен маскүнемдіктің ұлғайып бара жатқаны жайлы айтты. Хатшының айықтырғыш орындарға түсетіндердің 80 проценті жастар – дегені тым өрескел кеткендік еді. Жұрттың бәрі бұған не айтар екен дегендей менің бетіме қарап қалыпты. Мен болсам, обкомның бюро мүшелігіне кандидат ретінде екінші мәселе бойынша – Ильич аудандық партия комитетінің ауыл шаруашылығына басшылығы жөніндегі есебіне қосымша баяндама жасайтын болғандықтан, идеология мәселесі бойынша жарыссөзге қатысуды облыстық комсомол комитетінің хатшысы Д.Боповадан өтіндім. Сыйға жауапты өзім айтармын, сен істеліп жатқан жұмыс жайында баяндап берерсің – дедім. Дүйсенкүл Бопова аудандық комсомол комитетіндегі техсекретарлықтан облатком төрағасының орынбасарлығына дейін көтерілген, жұмысына ұқыпты, жауапкершілігін ерекше сезінетін комсомол қызметкері болатын. Шынында да, обкомның мінберіне алғаш рет көтерілгелі тұрған ол хатшыға қарсы не айта қойсын? Оның үстіне « сөз Бопова жолдасқа беріледі » дегенді естіген жұрт Попова деген орыс қызы екен деп қалғандықтан, мінберге қазақтың қара қызы көтеріліп келе жатқанын көріп, бір қозғалып қойған болатын.
Бірақ, ол өте жақсы сөйледі. Екінші мәселе бойынша маған 17 минут қосымша баяндама жасап болған соң мінберден айтылған орынсыз сынға былай деп жауап беруге тура келді: « Жолдастар! Осында біздің атымызға қисынсыз, тым қатал сын айтылды. Олай дейтінім Арыс-Түркістан каналы аймағындағы N1 кеңшар жастардың қамқорлығына берілді – дегенді естігендегі қуанышымыздың шегі жоқ еді. Тіпті облыстық комсомол комитетіндегілер түгелдей сонда баруды да ойластырдық. Бірақ, обкомның бірінші хатшысы В.И.Макаров рұқсат етпеді. Кеңшарда болып, жағдаймен танысқаннан кейін, оның басшылығына бұрын әртүрлі себептермен қызметтен қуылған, тіптен қылмыс жасап, айыпты болған адамдар тағайындалып жатқанын ескертіп, бұған үзілді-кесілді тыйым салуды өтініп, облыстық пар­тия комитетіне хат жолдадық. Оған көңіл аударылмады. Екінші рет жер ыңғайына орай кеңшар егістігіне мүлдем істен шығып қалу қаупі төнгенін айтып, дренаж жүйесін жасап, құрғату және сордан арылту жұмыстарын жеделдетуді сұрадық. Ол да жауапсыз қалды. Сонда біз не істемекпіз? Ал енді айықтырғышқа түсетіндердің 80 проценті жастар деген пікірге келсек, обкомға жіберілетін ресми статистикамен біз де пайдаланамыз, олардың 14,6 проценті ғана комсомолецтер мен жастар. Бұл мекемеде түнейтіндердің ішінде коммунистердің саны комсомол мүшелерінен екі есе көп.
Ағынан жарылғаннан кейін мәселенің бұл жағына да көңіл аударған жөн еді ғой. Қалай еткенде де, обком хатшысына цифрларды шүйіре салу ыңғайлы бола қоймас. Осыны айттым да, орныма барып отырдым. Зал тына қалды. Қойылған сұрақтарға жауап берген баяндамашы да, қорытынды сөз сөйлеген Макаров та бұл мәселеге қайтып оралмады. Пленумнан кейін, көп ұзамай, тағы бір есте қаларлық оқиға болды. Макаров обком бюросының мәжілісін шақырып, ауыл шаруащылық бөлімінің меңгерушісі Т.Назарбековты жұмысынан босатып, орнына облыстық ауыл шаруашылығы басқармасының бастығы У.М.Горячковскийді бекітуді ұсынды. Назарбеков болса, бюроның ресми босатуынсыз-ақ Түркістан аудандық ауыл шаруашылығы басқармасының бастығына тағайындалып, жұмыс істеп жатқан. Менің түсінігімше, Назарбеков алған бетінен қайта қоймайтын, көп мәселелерді ( әсіресе олардың бөлімнің қызмет бабына жататындарын ) хатшының көмегінсіз, өзі-ақ қолма-қол шеше беретін кісі еді. Шынымды айтсам, Назарбеков жөнінде қазір жұрт әр түрлі пікір айтып жүр, өз басым бюрократтық былықсыз, нақтылы жұмыс істейтін осындай адамдарды ұнататынмын. Ал оның орнына оған тікелей қарама-қарсы, өзіндік принципі жоқ, басшыларға жалтақтап күн көретін кісі ұсынылып отыр. Мәжіліске бюро мүшелерінен жеті адам, кандидаттардан жалғыз мен, қатысып отырғанбыз.
Жұрттың ыңғайына қарасам, ешқайсысының пікір айтайын деген ойы көріне қоймады. Сөз сұрасам, осы не айтады? Өйткені олардың қай-қайсысының болса да мансабы, қызметінің сәтті болуы, жеке басының есен-саулығы сізге байланысты. Кебісіңізді сүйіп, алдыңызда құрдай жорғалағанның бәрі сізге қабілетті, кішіпейіл, қызметіне жан-тәнімен берілген жандар болып көрінуі мүмкін. Ал менің алдымда олар құрдай жорғалай қоймайды. Ман­сабы да, қызметі де маған қатысты емес. Сайып келгенде, олардың атына сын айтатындай ғана қауқарым бар. Онда да сіз қолдасаңыз... Оның есесіне мен Горячковский сияқтыларды сізден көрі жақсы білем. Ұйымдастырушылық қабілеті шамалы, хатшыларға қағаз тасығаннан басқа қолынан ештеме келе қоймайтын адамның Назарбековті алмастыратындай, оның қай қылығымен сізге жағып жүргенін түсіне алмай отырмын. Бәлкім, сіз, ол кісінің облыстық ауыл шаруашылық басқармасына басшылық етіп келгенін ескерген шығарсыз. Оның ол мекемені қалай басқарып жүргенін де жақсы білеміз. Обком мен облатком басшылары ауыл шаруашылығы басқармасының қызмет бабына жататындардың басым көпшілігін тікелей өз міндетіне алып отырған жерде Горячков­ский сияқтылар неге басқара алмасын? Қаласаңыз, оның қызметіне байланысты нақтылы мысалдар да келтіріп беруіме болады.
Ал егер мен Горячковскийді бостан босқа жазғырып отырған болсам, бюро мүшелері айтсын, – дедім. Менен кейін сөз алған Облсовпрофтың төрағасы Ә.Байжанов, обком хатшысы Қ.Жарқынбеков мені қолдап, пікірлерін ортаға салды. Тағы да сәл кідірсе, басқалар да сөйлейтін ыңғай білдіргенін сезген Макаров Горячковскийге байланысты мәселені кейінге қалдыруды ұсынды. Көп ұзамай, мен Алматыға комсомол басшылығына ауысып кеттім. Мәселені « қайта тексерткен » болып, Макаров Горячковскийдің кандидатурасын бөлім меңгерушілігіне қайта ұсынады. Бұл жолы қарсы пікір айтқандар бола қоймай, Горячковский бөлім меңгерушілігіне бекітіледі. Бірақ жарты жыл өтпей-ақ, обкомның өзі оны қызметінен босатуға мәжбүр болыпты. Бір таң қалатыным – Қазақстан ЛКЖО Орталық комитетіне қызметке ауысарда маған Макаровтың қарама қайшы сипаттама бергені. Ау, мен сонша не істеп қойыппын, жазығым кемшілікті бұқпантайламай, тіке айтқаным ба? Бәлкім, сондықтан болар. Орталық комитет обкомның сипаттамасына мән бере қоймапты. Ұстаздық еткен, үлкендердің ұстаздығынан нәр алып, үлгі-өнегесін көрген, есейе бастаған шақ осыменен тәмамдалып келе жатты. Талай тарландармен тұздас-дәмдес болдық. Ұстамдылыққа үйреніп, алған беттен таймай, ілгері баса беруге бел байладым.
ЖАСТЫҚТЫҢ МІНІП ТҰЛПАРЫН… Шығармашылық ізденісте « салыстыру атаулының бәрі шартты екені, бәрі бірдей сәтті шыға бермесі мәлім » ( М. Әуезов ). Шынымды айтсам, жазушы емес адамға салыстырма түрде, әрлеп жазудың оңайға түсе қоймайтынына қарамастан, жастық шақ туралы шер тарқата бастасам-ақ, ширап сала беретінім, өзімді сергек сезініп, жастықтың қанатты тұлпарын ұстап мінгендей болатыным рас. Шамасы бұл, көп жылдар бойы ғұмырымның ең қызықты мезетінде Жастар одағында қызмет етіп, өміршең болуға, қоғамдағы қарым-қатынасты, сан қырлы әлеуметтік мәселелерді дұрыс түсіне білуге үйренгендіктен болса керек. Ақпанның 27-28 күндері Қазақстан комсомолының X съезі болды. Съезден кейін наурыздың 1-жұлдызында өткен Орталық комитеттің пленумында мені оның бірінші хатшысы етіп сайлады. Содан 1970 жылдың аяғына дейін мен осы қызметте болдым. Тарихтан алған орны, негізгі шама-шарқы баспасөзден, ресми құжаттардан, әдебиет пен өнер туындыларынан белгілі бұл кезеңде жастарды бұрынғыша нақтылы істерде, өнімді еңбекте тәрбиелеуге, олардың жеке басын дұрыс қалыптастыруға, рухани дүниесін байыта түсуге көңіл бөлінді. Комсомолды идеялық-ұйымдық жағынан нығайтуға мән беріле бастады. Мұның өзі жастар арасында онда-мұнда көріне бастаған немқұрайдылыққа, желбуаздықтан тікелей енжарлыққа дейінгі басқа да келеңсіз құбылыстарға қарсы бағытталған еді.
Комсомол қызметінің қаншалықты жемісті болғаны, жетіспеген жақтары жөнінде кезінде аз айтылған жоқ. Оны цифрлармен, фактілермен толықтыра түсудің қажеті бола қоймас. Әйтсе де бір мәселеге көңіл аударуды жөн көрдім. Ол – жастарды халық шаурашылығына қатыстыруда белең ала бастаған біржақтылыққа байланысты еді. Қазақстанда тың және тыңайған жерлерді игерумен қатар, қой шаруашылығын дамыту ісі алғы шепке шыға бастаған тұста, ауыл жастарының ықыласын механизатор, сауыншы-оператор, бақташы-шопан сияқты мамандықтармен шектеу өріс алды. Жастардың өзіндік ерекшеліктері, жеке басының қалауы ескеріле бермейтін болып алды. Бірде республикалық « Казсельхозтехника » бірлестігі жас әйелдер мен қыздардан егістік-трактор бригадаларын ұйымдастыру жөнінде үкіметке ұсыныс жасапты. Мен оған қарсы болдым. Тәртіпке салу үшін Орталық комитеттің хатшысы Г.А.Мельникке шақыртыпты. Үстел үстінде « Казсельзохтехниканың » төрағасы А.М.Батраков, Ауыл шаруашылығы министрі М.Г.Рогинец отыр екен. Мельник үстел басында отырмай, кабинетте ары-бері жүріп сөйлескенді ұнататын. Сол әдетімен орнынан тұрып, менің қасыма келіп: « Сен қаулының жобасына неге қол қоймадың? » деп сұрады. Бізге оның да өзіндік мүдделерін ойлау керек емес пе? Жүздеген, тіптен мыңдаған еркек кеңсе қызметтерінде жүр, оларды неге тракторға отырғызбасқа.
Әйелдер мен қыздар кеңсе қызметтеріне ауысса, тәртіп те жақсарар еді, – дей бергенімде Батраков орнынан ұшып тұрып: – Көрдіңіз ғой, Григорий Андреевич, комсомолдың хатшысы мәселені босқа қиындатып отыр, – деп қалғаны. Менің шыдамым кетіп: – Сіз мені әлі де түсінгіңіз келмейді. Егістік-трактор бригадаларына мен қарсы емеспін, бірақ оны қыздардан, жас келіншектерден құрастырайық дегеніңізбен келісе алмаймын. Мәселен, сіз әйеліңіз бен қызыңызды тракторшылар курсына жіберер ме едіңіз? Сіз жіберсеңіз, мен де әйелімді тракторшы етуге уәде берейін. Бірақ, сіз олай етпейсіз ғой. Әрине өзгенің әйелі мен қызын үгіттеу оңай. Оның орнына өзіңізді қойып көрсеңізші, – дедім. Сөзге манадан бері үндемей отырған Рогинец араласып: – Комсомолдың хатшысы дұрыс айтып отыр. Әйелдерден трак­тор бригадаларын құруға ең мүдделі адам бола тұра, мұндай идеяны мен де қолдай алмаймын. Соғыс кезінде тракторға отырған әйелдер аз болған жоқ. Кейіннен солардың 30 проценттен астамы бала таппайтын болды. Мұны ескермеске бола қоймас, Григорий Андрее­вич, – дегенді айтты.
Мәселені қорыта келе, Мельник арнайы қаулы қабылдаудың қажеті жоқ, әйелдер мен қыздардан егістік-трактор бригадаларын құрғысы келгендер алдымен оған жағдай жасайтын болсын, сонан соң көре жатармыз деп шешті. Жетіспейтіндерін жастардың есебінен шешіп алғысы келетіндер 60-жылдарда жеткілікті болатын. Павлодар қалайы зауытының салынуына байланысты оның шикізат қоры – Торғай боксит кеніштерін игеруді тездету үшін үкімет арнайы шешім қабылдап, бізбен келіспестен Қазақстан комсомолы Орталық комитетінің монтажшылар жіберетінін « қаперге алыпты ». Орындайтын біз, ал келісімді неге екені белгісіз Тың өлкелік комсомол комитетінен алыпты. Орталық комитетте, екінші хатшы В.Н.Титовта болған әңгімеде Торғайға монтажшылар жібере алмайтынымызды тағы да айттым. Егер Тың өлкелік комитетінің мүмкіндігі болса өзі білер, бізде ондай жағдай жоқ. Бірде-бір облыстық партия комитеті өз аймағынан монтажшы сияқты жетіспейтін мамандығы барларды таңдап алуға рұқсат етпейді. Ол үшін тағы бір құжат керек. Жас монтажшыларды қай облыстардан алуға болатынын бұрын неге ойластырмаған? Басында бізбен ақылдасқанда мұндай жағдайға жібермеуге болатын еді ғой деп едім, Титов мені қостады, Қаулының авторларына кінәлаған ащы сөз есітуге тура келді.
Бір жолы Кентау қалалық комсомол ұйымына Еңбек Қызыл Ту орденін тапсыру рәсіміне қатысу үшін барғанда обком хатшысының « жақында осындағы жұмысшылардан малға жібере бастаймыз » дегенін есітіп, бойымды кернеген ашу-ызаны әрең тоқтатып: – Сізді обком хатшысы ретінде қалай түсінуге болады деп қайран қалып отырмын. Өнеркәсіпте істейтін қазақты көбейте алмай жүргенде, осындағы азын-аулақ жұмысшыларды қой бағуға жібертем дегеніңізге жол болсын, – дедім. Мен оған тыныштана қойғаным жоқ. Әңгімемізді жалғастыра түсіп, былай дедім: – Тегі осы айтып отырғаныңызға өзіңіз сенесіз бе? Қойшылыққа қазақтан өзге, ең болмағанда, бір орысты, немесе татарды, гректі жіберте алмайсыз ғой. Бәлкім, сіз, Степановты ұмытқан боларсыз? Соның алдында ғана Шымкентте шұлық фабрикасында слесарь боп істеп келген Юрий Степанов деген жігітті Оңтүстік Қазақстан өлкесінің партия, комсомол, кәсіподақ ұйымдары көптеп-көмектеп жүріп, Созақ ауданындағы « Құмкент » кеңшарына қой бағуға жіберген болатын. Оған қанша жағдай туғызғанымен, қой бағудың қиыншылығына шыдай алмай, аға шопан Алпысбай Жаманқұловқа көмекші болып бір ай істемей жатып, қашып кеткен еді. Менің хатшының әңгімесіне тітіркене құлақ түргенімнің басқа да себептері бар-тын.
Қой бағуды қазақтың ғана пешенесіне жазып қойғандай, он жылдықты бітіргендерді бүкіл класымен қой бағуға жібертетінді оңтүстікқазақстандық басшылар әдетке айналдырып алған еді. Шәуілдір аупарткомның хатшысы Тайбековтың онжылдықты бітіргендерді түгелдей қойшылыққа жіберткенін мақтанышпен айтқанын өз құлағыммен естіген болатынмын. Шопанға шықса, онсыз да қойшы болады ғой. Бәрін бірдей малға жіберетіндей, бастарыңа не күн туды? » дегенімде: « Тапсырма солай болды » дегенді айтқан еді. Иә, тапсырма солай болса керек. Оны жас шопандардың 1963 жылғы 26-27-ақпанда өткен республикалық слетінен кейінгі жылы-ақ, жоғары оқу орындарына түсетін қазақ жастарының жалпы саны екі есе кеміп кеткенінен де көрдік. Мұнан былайғы жерде, жастарды қой бағуға беталды жібере бермей, онда жұмыс істейтіндерді тұрақтандыру, тұрмысын жақсарту, оқып-білім алуына жағдай туғызу, мәдени-парасаттық деңгейін көтере түсу жұмыстарына болысуға ұйғардық. Қойшыларға арналған қолайлы киім-кешекке, портативті радиоқабылдағыштарға, киіз үйге, үй жиһаздарына, электростанцияға, моншаға, тағысын тағыларға сұраныс жасалды. Мал жайылымдарында оқу пункттері ұйымдастырыла бастады. Газет-журналдармен, көркем әдебиетпен қамтамасыз ету жақсара түсті. Жас шопандардың республикалық екінші слеті жастардың мүлдем басқаша қойыла бастаған әл-ауқаттық және рухани талаптарын басшылыққа алды. Шопандармен жұмыс жаңа мазмұнға ие бола бастады.
Қазақстан комсомолының X съезінде басқа мәселелермен қатар жастардың бос уақытын, демалысын ұйымдастырудағы олқылықтар мен кемшіліктер сөз болған-ды. Қостанайдан келген бір делегат Боровской ауданында мәдени-ағарту орындарының, әсіресе клубтардың жетіспейтінін айтқан еді. Съезд бітісімен осы мәселемен Қазақ ССР Мемлекеттік жоспарлау комиссиясына барған болатынмын. Комиссия төрағасының бірінші орынбасары болып істейтін Ілияс Омаров мені жылы шыраймен қарсы алып, келген жұмысымның мән-жайын сұрады. Мәселе клубтардың жетіспейтіні жөнінде болғандықтан түсініс пиғылын танытып, тікелей шара қолданатынын айтты да: « Бірлесіп қимылдасақ, клуб салына жатар, десек те, менің саған айтатын басқа бір әңгімем бар. Қазір әдебиетке Олжас Сүлейменов, Тұманбай Молдағалиев, Сәкен Жүнісов деген үш жігіт келіпті. Егер мен бірдеңе түсінетін болсам, болашақта әдебиеттің құлағын осылар ұстайтын болады. Менің жағдайымда әдебиет мәселелеріне араласа бергенімді біреу түсінсе де, біреу түсіне бермейді. Сен осыларға қамқоршы болсаң қайтер еді » – дегенді айтты. Абзал ағаның тапсырмасын алып, олармен тікелей айналыса бастадық. Ең алдымен Олжас Сүлейменовты Одақ көлеміндегі оқырманға таныстыру үшін оның « Адамға табын, жер, енді » деген дастаны жайында 1962 жылғы 16-20-сәуірде өткен БЛКЖО-ның ХIV съезінде айтылды.
Кейіннен осы дастаны үшін Олжас Сүлейменовке Одақтық комсомолдың сыйлығы тапсырылды. Олжаспен көбірек кездесетін болдық. Ол кезде оның бойында « есер шақтағы » ерке мінез молырақ болатын. Сондықтан оны қоғамдық жұмыстарға да араластыра бастадық. Көптеген одақтық және халықаралық кездесулерге, Жастар мен Студенттердің Бүкілдүниежүзілік IX фестиваліне ( ол Софияда І968 жылы өтті ) қатысты. Оның шығармашылығы кеңінен таныла бастады. Партия қатарына өткенде де оған кепілдік берген Ілияс Омаров, Камал Смайылов ( ол кезде « Қазақфильм » киностудиясының директоры болатын ) және мен болдым. Teгі, Олжастың азаматтық және ақындық жағынан қалыптасуы менің көз алдымда өтті десем қателесе қоймаспын деп ойлаймын. Ал Тұманбай Молдағалиевтің шығармашылығы Қазақстан Комсомолы Орталық Комитетінің бюросында талқыланып, енді ғана бүршік атып, оқырман қауымға таныла бастаған жас ақынның аза­маттық лирикасына толық талдау жасалды. Сол мәжілісте сөйлеген сөзінде ол « егер менен болашақта танымал ақын шығатын болса, мен осы Бюроға міндетті боламын » дегенді айтты. Бюро мәжілісіне қатысқан ақын Тайыр Жароков, баласындай болсам да, мені « Өзе­ке » деп, « сіздердің жастарға қамқор болғандарыңыз дұрыс қой, бірақ біз сияқты кәрі комсомолдарды да ұмытпасаңыздар екен » дегені де есімнен кетпейді.
Тұманбай Молдағалиев кейіннен Қазақстан комсомолы сыйлығының лауреаты атанды. Сол кезден бастап-ақ, дарынды прозаик болып таныла бастаған Сәкен Жүнісовтың шығармашылығы біршама басқаша қалыптасты. Әсіресе оның « Жапандағы жалғыз үй » романы жазушының болашағынан зор үміт күттіретін туынды еді. Ол жайында Ілияс Омаровтың баспасөзде жарияланған пікірі де өте орынды болды. Әйтсе де комиссия мүшелері жас жазушының тырнақалды туындысына комсомолдың сыйлығын бере салмай, оның шығармашылығына кейінірек қайта оралу қажет деп тапты. Сізді Торғайға қызметке ауысады дейді. Менің романымның комсомол сыйлығына өтпей қалған себебін өз ауызыңыздан есітіп қалайын деп едім » – дегені бартын. Мен оған романға қоятын кінәміз жоқ, керісінше – ондағы басты кейіпкер Қарабет соңғы кездегі әдеби туындылардағы өте ұтымды, күшті бейнелердің қатарына жататынын айттым. Бірақ онда жастарға үлгі боларлық ештеңе жоқ. Аты Қарабет болса, бүкіл тәні де, жүрегі де сонша қара. Ал оған қарсы қойылатын кейіпкерлер, әсіресе жастар жағы сомдала қоймаған жандар бо­лып шыққан. Оның үстіне комсомол сыйлығы жас замандастардың бейнесін жасауға үлес қосқан туындыларға берілетіні тағы бар. Оған ренжімессің дедім. Сәкен менімен келісті.
Менің риза болғаным – жас автордың басқа қызметке ауысқалы жатқан адамның өз аузынан лебізін біліп қалғысы келгені. Ойлап қарасам, осы бір жәйттер Ілекеңдей асыл ағамыздың жастар әдебиетіне деген қамқорлығының өзінше айғағы екен. Қандай көрегендік десеңші! Қазір қазақ әдебиетін Олжас Сүлейменов, Тұманбай Молдағалиев, Сәкен Жүнісов шығармашылығынсыз қарауға бола қоймас. Жоғарыда аталған Қазақстан комсомолының съезінен кейін « Қазақ әдебиеті », « Лениншіл жас » және « Ленинская смена » газеттерінің редакция алқалары менің атыма ашық хат жолдап, Мұхтар Әуезовтың 1960 жылдың 25-желтоқсанында Қазақ университетінде соңғы рет сөйлегенін айта келіп, жыл сайын желтоқсанның аяғында университетте Мұхтар Әуезовке арналған кеш өткізілетін болса, онда соңғы жылдағы жас әдебиеттің туындыларына талдау жасап, болашаққа бағдарлап отыруға мүмкіндік туар еді – деген пікір айтыпты. Мұның өзі күнтізбеде жылдың аяғы болғандықтан қолайлы да еді. Сөйтіп, сол 1962 жылғы 25-желтоқсанда Университеттің фило­логия факультетінің үйінде Мұхтар Әуезовтің естелігіне арналған осындай кеш өткізу келісілді. Менің кеңесшілерім сол кеште маған баяндама жасауды ұсынды. Мен болсам « Әдебиет үшін мен кіммін, онан да баяндаманы белгілі жазушылардың бірі жасаса орынды болар » дегенді айттым.
Осындай тілегімізді айтып, Сәбит Мұқановқа ұсыныс жасағанымызда, ол кісі әртүрлі себептермен баяндама жасай алмайтынын айтты. Жазушылар Одағының сол кездегі бірінші хатшысы Ғабиден Мұстафин науқас болатын. Ғабит Мүсірепов болса шет елде жүр еді. Сөйтіп, баяндаманы Мұхаметжан Қаратаев жасайтын болды. Ал қорытынды сөз сөйлеуді Ілияс Омаровтан өтіндік. Мұндай хабарды естігендегі ол кісінің қуанғанын айтсаңшы. Жыл сайын Мұхтар Әуезовке арнап кеш өткізіп, онда жаңа туындыларға баға беріп, жұртшылықты жас әдебиетшілермен таныстырып отырсақ, қандай тамаша деп қайта-қайта ризашылығын білдіріп жатты. Сонымен, сол Мұхтар-аға соңғы сөйлеген аудиторияда оған арналған кеш болды. Орталық комитеттен насихат және үгіт бөлімі меңгерушісінің орынбасары Әнуарбек Шманов қатысты. Кешті қысқаша кіріспемен өзім ашып, баяндама үшін М.Қаратаевқа сөз бердім. Ол кісі бір сағат 20 минут баяндама жасады, басқа сөйлеушілер де болды. Соңында Ілияс Омаровқа сөз берілді. Ілияс ағамыз қағазсыз, екі иығын қомдап, теңселіп тұрып сөйлейді екен. Әңгіме тек жас әдебиеттің төңірегінде ғана емес, ел тағдырына, тарихқа, мәдениетке, әуезге, бейнелеуге, сәулеткерлікке байланысты болды. Ол кезде ойға келе бермейтін соны пікірлер айтылды!..
Мысалға алсақ, халық педагогикасы дегенді сол кеште мен бірінші рет осындай дуалы ауыздан есітіп, қайран қалғаным бар. Рас, ертеңіне Орталық комитетке барып, « қайдағы бір плановикке » сөз бергенім үшін Н.Жанділдиннің алдында жауап беруге тура келді. Шіркін албырт жастықты қойсаңшы, партия хатшысының өзімен де келісе алмайтынымды білдіріп: « Сәбит Мұқанов әртүрлі себеп айтып келе алмады. Ғабиден Мұстафин науқас екен. Ғабит Мүсірепов шет елде жүр. Сонда мен қазақ әдебиеті мәселелеріне арналған кеште Николай Ановқа сөз беруім керек пе? Ал сіз өзіңіз неге келмедіңіз, әлде жастарға айтатын әңгімеңіз жоқ па? » – деппін. Айтатын ауыз болса, еститін құлақтың болғаны қандай жақсы. Хатшы ағамыз: « Мұнан былай бүйтпе » деп жіпси салды. Нұрымбек Жанділдинге тән тамаша қасиет – оның өзіне қарсы орынды уәж айтылса, өзге бастықтардай бастырмалата бермей, басыла қалатыны еді. Бірде Мәдениет министрлігімен келісіп алып, Алматы театрлары мен концерт залдарында жаңажылдық киіндірілген жастар балын өткіздік. Маған біреу телефон соғып бастырмалатып алып бара жатты. Әлден уақытта Жанділдин екенін біліп: « Нұреке, сіз мені кешіріңіз. Чернышов босқа әуре болыпты » дедім.
Ол бұл жолы да менімен келісті. Мәселе тіптен М.Әуезовке арналған кеш жайында Н Жанділдинмен арамызда болған әңгімеде ғана емес еді. Жазған басым Ілияс Омаровтың сол кеште ел тағдырына қатысты мәселелерді көтеретінін қайдан білейін. Ең болмаса стенограммаға түсіріп, немесе таспаға жаздырып алмағаныма осы күнге дейін өкінем. Жыл сайын университетте М.Әуезовке арналған кеш өткізетін дәстүр біраз жыл сақталып келді де, кейіннен ұмытылып кетті. Жастар мен Студенттердің Бүкілдүниежүзілік IX фестивалі 1968 жылы Софияда ( Болгария ) өтті. Өкініштісі, фестивальге жас өнерпаздарды таңдап алу үшін келген комиссияға сол кездегі Мәдениет министрлігі мен Қазақстан комсомолы Орталық комитетінің насихат бөліміндегілер ( мен ол кезде жастар делегациясымен Цейлонда жүрген едім ) бірде бір дұрыс ансамбльді, не жеке орындаушыны көрсете алмағандықтан Қазақстаннан ешкім алынбапты. Мен келе сала, Мәскеуге телефон соғып, ренішімді білдіргенімде БЛКЖО Орталық комитетінің екінші хатшысы Борис Пастухов делегацияның құрамы бекітіліп кеткенін айтты да, неде болса бір адамды өзің ұсын, қосымша енгізейік деді.
Телефон арқылы айтылған осы бір сөзден кейін фестивальдің ұйымдастыру комитетінен біреу жалма-жан телефон соғып, « сіздерде әлгі екі ішек тағатын аспап бар ғой, ол еуропа үшін экзо­тика болар еді, сонда ойнайтын біреуді ұсынсаңыз » – деп салғаны. Сол сәтте маған келімсектердің қазақты келемеждегенде айтатын « один палка два струны, я – хозяин страны » дейтіні есіме сап ете қалып, « біздің кімді ұсынатынымызда сенің не жұмысың бар? » – деп кейіп тастадым да, « бәлкім, біз, бишіні ұсынармыз » – деп трубканы басып қойдым. Өйткені, сол кезге дейін қазақ бишілері дүниежүзілік конкурстерге қатысып, жүлде алып көрмеген болатын. Соңдықтан да болар, фестивальге қатысуға бүлдіршіндей жас биші Гүлжан Талпақованы ұсындық. Оған салтанаттық және сахналық етіп екі киім-кешек тіккіздік. Конкурске қатыстыру үшін халық биі « Айжанқызға » қоса Тәттімбеттің « Былқылдағының » желісіне тағы бір би қойғыздық. Бір қырсығы – ол кездегі біздің бишілеріміздің Шарадан басқасы тек фортепьяноның сүйемелдеуімен билейтін. Ал мұндай билер бүкілодақтық немесе дүниежүзілік байқауларға жіберіле қоймайтын. Қалыптасқан тәртіп бойынша, фестивальға баратын өнерпаздар бір ай бұрын Мәскеуге жалпы репетицияға шақырылатын.
Сол мо­лы да біздің жалғыз бишіміз Гүлжан Талпақова Мәскеуге алдын ала шақырылғанымен, фортепьяноға билейтін болғандықтан, кон­курске жіберілмейтін болыпты. Оның өзінше себебі де бар-тын. Орыс эстрада ансамбліне, грузин оркестріне қосып та көрген екен, қазақ әуезінің нақышы шыға қоймапты. Фестивальге аттанар алдында саяси делегация мүшелерімен, туристермен бірге Мәскеуге мен келген соң, Гүлжанмен ақылдаса отыра, екі биден бір би шығарып, біз өзбек дойрашысын сұрап алып, соның сүйемелдеуімен билейтін болып келістік. Бірақ Софияға барғанда фестивальдің ұйымдастыру комитетінде кеңес жағынан конкурске жауап беретін Т.Шатунова деген бикеш өзбек аспабы сүйемелдейтін болғандықтан, қазақ биінің конкурске жіберілмейтінін хабарлады. Тіптен менің дойра сияқты аспап бізде де бар дегенім қаперге алынбаған соң, тас-талқаным шығып: « Егер біздің биші конкурске жіберілмесе, мен осында пресс-конферен­ция өткізіп, ұлттық мәдениеттерге кертартпа көзқарастарыңды бүкіл әлемге жария етіп, әшкерелеймін » дедім. Сонан кейін ғана Гүлжан Талпақова ( қазір Қазақстанның халық әртісі ) конкурсқа жіберілетін болды. Ол билейтін күні өзім « бейпіл мінберден » сөйлейтін болғандықтан, барлық қазақстандықтарды ( олардың Ішінде Шерхан Мұртаза, Көрік Дүйсеев т.б. Конкурсқа қатысу табысты болды.
Гүлжан Талпақова екінші орынға ие болып, фестивальдің күміс медалін көкірегіне тақты. Фестиваль аяқталып, елге оралдық. Сол кезде Мәдениет ми­нистрі қызметіне ауысқан Ілияс Омаровта болып, жалғыз бишіні конкурсқа қатыстырамын деп тартқан азабымды паш етіп, « біз қашанғы фортепьяноға билей береміз? » деп қатты-қатты сөздер айтыппын. Ілекең болса, өзін қоярға жер таппай « Ойпырмай, Өзбекқали ( ол кісі мені осылай деп атайтын еді ), сен өте қатты ренжіпсің ғой, мен бұл мәселені коллегияға қоям, шара қолданамын. Өзің білесің ғой, қазір « Гүлдер » ансамблі құрылып жатыр, ондағылар тек оркестрдің сүйемелдеуімен ғана билейтін болады деп қалбалақтай берді... Бұл біздің соңғы тілдесуіміз еді. Кейін « Гүлдер » ансамблінің тұсаукесеріне ауруханадан алып келгенде, құр сүйегі қалған ағамыздың « тірі аруақтай » болғанын көрдік. Ілекеңдей азаматтың орны тола бермейді! Қайран ағаның әбден ауру дендеп, көз жұмар шағы жақын қалғанда, көңіліне келетін сөздер айтқанымды ешқашан да кешіре алмаймын. Көп ұзамай, Ілекеңді ақтық сапарына шығарып салдық. Мен Торғай облысына қызметке ауысып кеттім.
Онда әуезді драма театры құрылып, оған директор және көркемдік жағын басқарушы болып Қазақстанның халық артисі Қанабек Байсейітов тағайындалатын болды. Бірақ жасы асып кеткен адамға жаңа театр құру оңайға соқпайтын болғандықтан, ол кісіні Алматыға қайтаруға тура келді. Бірде сол Қанабек Байсейітовтен Ілияс Омаров жөнінде мынадай бір әңгіме естіген едім. Ілекең министр болып тағайындалған соң, Қанабек Байсейітов бір мәселемен министрлікке барғанда, министрдің қабылдау бөлмесінде ілулі тұрған Темірбек Жүргеновтың суретіне көзі түсіп, « Ілеке, мынаны қалай түсінуге болады? » деген екен. Сонда Ілияс Омаров: « Е, Қанеке! Менің министр, сіздің халық артисі болып жүргеніміздің өзі осы кісінің арқасы. Темірбек Жүргеновтен кейін біздің қазақ өнеріне қосқанымыз шамалы » депті. Кейін Ілияс дүние салып, оның орнына басқа адам тағайындалғаннан кейін тағы бір рет министрлікке барғанда, Темірбектің суретінің орнында натюрморт ілулі тұрғанын көріп, « төбемнен тоқпақпен ұрып, жерге кіргізіп жібергендей болдым » деп Қанекең көзіне жас алды.
Ілияс Омаров уақыты тар ( ол небәрі 57 жыл өмір сүрді ) болғанымен, арманы алыс, мақсаты асқақ өмір сүрген, әсіресе жастарға ақылшы аға, қамқоршы ұстаз болған, аса дарынды мемлекет қайраткері, әдебиетші, тарихшы, өнер зертгеушісі еді! Мен ол кісімен қайсы бір тарихи оқиғаларға, әдебиет пен өнер туындыларына партиялық тұрғыдан баға беруде жіберілген « кемшіліктер » үшін қуғын-сүргінге түсіп, қызметсіз де қалып, өмірден әккі бола бастаған шағында кездестім. Бірақ ол ешқашан да қажыған, мойыған пиғыл көрсетпейтін, керісінше өмірсүйгіштігімен, еңбекқорлығымен, іскерлігімен жұртты өзіне тартатын. Қоянқолтық, бірге қызмет істесмесек те ағалы-інілі, қиыспас бауыр, сырлас достар сияқты қатар жүрдік. Әртүрлі мәселелер бойынша пікір алмасып, рахатқа батқан сәттеріміз де аз болған жоқ. Ілияс Омаровтың оқығандығы сонша, оның дүниежүзілік немесе орыс классикасының, бұрын-соңғы қазақ әдебиеті шығармаларының қай-қайсысынан болса да бетпе-бет үзінді келтіріп, пікір таластыра білетіндігінен, онымен тікелей қатынаста болу біз үшін үлкен мектеп болатын. Жалпы Ілекеңмен бір кездескен адам оның парасаттылығын, иманжүзділігін, өзгенің ойын іштей ұғынып, жүрекпен түсінетін азаматтығын мәңгі бақи есінде сақтайтын.
Оның өмір жолына, азаматтық тұлғасына, шығармашылығына үңіле отыра, біз табиғатынан сезімтал, адамның ішкі сырын « айтпай білетін » ( Абай ) ақыл-ой иесінің, әрбір сөзінде тоспалға толы толғам-тебіреністер тұнып тұратын қаламгердің тұрпатын көреміз. Ілекеңнің бойында көптеген мемлекет және қоғам қайраткерлерінде кездесе бермейтін өзгенің тағдырына күйініс, табысына қуаныш сезімі, парасаттылықты іштей ұғынып, жүрекпен түсінетін халықтық қаситтер молынан табылатын еді. Тегі, « Саясы жоқ бәйтерек, саздауға біткен талмен тең, Жақсы ағаңыз бар бол­са, алдыңда сары белмен тең » деп Арқаның топжарғаны Шал ақын айтқандай, бізде саясы жоқ бәйтерек ағалар, қара жолдың дөңіндей лауазымды жақсылар аз болды ма? Ал Ілекең болса, бойын­да өзгенің, әсіресе жастардың тағдырына күйініш, табысына сүйініш сезімі тұнып тұратын, қай-қайсымыздың болса алдымыздағы сағымды « сары беліміз », ақылшы аға, сырлас дос, қамқоршы ұстазымыз еді. Оның Қазақ Республикасына сіңірген еңбегі, шығармашылығы өз алдына зерттеп – білуді қажет ететін құбылыс. Оны есте қалдырудың шешімін таба алмай келе жатқанымыз өкінішті-ақ. Артына қалдырған мұрасын жинақтап бастыру керек. Осындай күрделі тұлғаның ел алдындағы қызметіне лайықты баға беретін деректі фильм, радиотеледидар хабарларын ұйымдастыру қажет-ақ.
Мұның өзі тек бізге ғана керек емес, болашақ ұрпаққа, Қазақстанның тарихы мен мәдениетін зерттеп – білу ісімен тікелей айналысатындарға үлкен көмек болар еді. Онда жас шығармашылыққа талдау жасалды. Осы мәселеге қатысты комсомол ұйымдарының жұмысындағы кемшіліктердің беті ашылды. Нақтылы ұсыныстар енгізілді. Көп ұзамай, сол жылғы 29-мамырда шығармашыл жастармен жұмысты жақсарту жөнінде арнайы қаулы қабылданды. Жалпы алғанда осы кеңестен кейін біз жас әдебиетшілер мен өнер қайраткерлерінің шығармашылығымен тікелей айналыса бастадық. Қазақстан комсомолы сыйлығының тұңғыш лауреаты болып отызыншы жылдардағы комсомол жазушысы Саттар Ерубаев ( 1914-1937 ) атанды. Саттардың аяқталмай қалған « Менің құрдастарым » романы, « Болашақ соғыс туралы », « Қызыл гүл туралы » новеллалары мен әңгімелері қазақ жастарының бірнеше ұрпағы тәлім-тәрбие алған аса үздік әдеби туындылар еді. Өз басым « Менің құрдастарымды » қанша рет қайталап, оқып шықсам да кейіпкерлерімен бірінші рет кездескендей сезімде қалып отыратын едім. Осылай сезіну Н.Островскийдің « Құрыш қалай шынықтысын » орысша да, қазақ тілінде де талай рет оқығанда бойымды билеп алатын. Өкініштісі « Менің құрдастарымның » орысша тәржімасының екі рет аударылса да ойдағыдай шыға қоймағаны.
Бірақ мен Торғай облысына қызметке ауысып кеттім де, жоқтаушысы болмай, ойластырылған шаруа аяқсыз қалды. Қазақстан комсомолы сыйлығының алғашқы лаураеттары болған ақын-жазушылар Әнуар Әлімжановтың, Тұманбай Молдағалиевтың, Қадыр Мырзалиевтың, композиторлар Шәмші Қалдаяқовтың, Ғазиза Жұбанованың, дирижер-хормейстер Анато­лий Молодовтың, суретші Петр Усачевтың, әншілер Ескендір Хасанғалиевтың, Нұрғали Нүсіпжановтың шығармашылығы әдебиет пен өнер қайраткерлерінің мақтаныш етерлік жас ұрпағының өсіп келе жатқанын көрсетті. Солардың бірі Шәмші Қалдаяқовпен мен бірінші рет сол 1962 жылы кездестім. Шәмші ол кезде Қазақ радиокомитетінде музыкалық редактор болып істейді екен. Жұмыстан шығарылды дегенді естісімен комитет төрағасы қшалабаевқа телефон соққанымда, Шәмшінің үш айдан бері жұмысқа келмей қойғанын айтты. Шәмшіні шақырып сұрағанымда ол бұқпантайламай: « Менің өз аспабым жоқ, әркімнің үйіне барып жазамын, арақты солар ішкізеді » – деді. Сонда мен: « Егер саған аспап алып берсек, ішкеніңді қоясың ба? » – дегенімде, ол уәде беретінін білдірді. Кейін менің өтінішім бойынша Оңтүстік Қазақстан облысының Шәуілдір ( қазіргі Отырар ) ауданындағы « Темір » кеңшары ( бұл – оның туған жері ) Шәмшіге пианино сыйлады. Бұл жайында О.Бодықовтың кітабында жақсы жазылған.
Сол жылы күзде комсомолдың Орталық комитеті жас композиторлармен жиналыс өткізді. Сонда бір белгілі композитор сөйлеген сөзінде: « Комсомол әуесқой композиторларды, мәселен, Шәмші Қалдаяқовты қолдайды. Әуесқойлық – шалағайлық » – дегенді айтты. Залға қарасам Шәмші жоқ екен. Жиналысқа қатысып отырған композиторлар одағының сол кездегі бірінші хатшысы F.Жұбановадан: « Шәмші қайда? » – деп сұрағанымда, « Одаққа мүше болмағандықтан, шақырған жоқ едік », дегенді айтты. Мен дереу бір нұсқаушыдан Шәмшіні үйінен алып келуді өтіндім. Жарты сағатқа жетпей-ақ Шәмші де келді. Мен оған қарап: « Сені осында бір кісі шалағай ( халтурщик ) деді, бұған не айтасың? » – деп сұрадым. Шәмшінің жаны нәзік еді. Көзіне жас алып, « Мен Булгаровскийге ұқсап, ( ол кісі орыс театрында музыка жағын басқаратын ), қазақ, орыс, шечен, грузин, әрмен, т.б. Менің вальстерімді жастар ұнатады. Осы жұрт неге маған тыныштық бермейді » – деп үндемей қалды.
Сол сол екен, мен Шәмшінің әндерін халық сүйетінін, ал көкірегін соғып, өздерін кәсіби композиторларымыз деп жүргендердің біразын өз айналасы болмаса, өзге жұрттың біле бермейтінін ескертіп, комсомол әуесқой композиторларды да қолдап келді, бұдан былай да солай болып қала бермек деп ашық айттым. Кейін Шәмшіге комсомол сыйлығын берерде де оның шығармашылығы төңірегінде пікірталасы болды. Тегі, Шәмшінің тұла бойы, бүкіл болмысы әнге тұнып тұрғандай болып көрінетін. Оның әндері вальс түрінде жазылғанымен, ұлттық нәрін сақтап, халық әуендерімен үндесіп жататындықтан, тыңдаушыны бірден баурап алып кете беретінімен ерекшеленетін. Бірде біз оны Қалаубек Тұрсынқұловпен, Валерий Антоновпен қоса Атырауға жібердік. Сол сапарда « ақ ерке – Жайық » деген әсем ән дүниеге келді. Мен Торғай облысына қызметке ауысқаннан кейін, Арқалықта өтетін « Торғай әуендері » өнер фестивалінің ашылуына Шәмші Мұхтар Шахановпен бірге келген еді. Мен онан Арқалыққа арнап ән шығаруды өтіндім. Ол: « Қалаңыздың ұсқыны мынау, белуардан батпақ, бұған қайтіп ән шығарамын? Ешқандай әсер жоқ » – дегенді айтгы. Мен де бой бере қоймай: « Саған әсер болу үшін жартылық қояйын ба, қалай?
Сонымен не керек, Шәмші түнімен отырып, бір ән жазып, ертеңіне сағат 8-де маған әкеліп: « Мына ақының өлеңін жазса, ән дайын болды » деп Мұхтарға қарады. Тағы бірде « Торғай әуендерінің екінші фестиваліне бір топ композиторлармен бірге Әсет Бейсеуов келетін болды. Оларды аэропорттан өзім қарсы алдым. Әсет болса, мені ұшақтың қасына оңаша шақырып, – « Сізге сыйлық ретінде « Арайлым, Арқалығым » ( Серік Тұрғынбековтың өлеңіне жазылган ) деген ән әкелдім, қазір осы жерде айтып берейін » – деді. Шәмші қатаң тапсырып, егер ән жазып бармасаң, ол сені жібермей қояды деген екен. Мен күліп; « Сабыр ет, батырым, қалаға барғасын-ақ айтарсың » дедім. Бір жолы Шу станциясынан ( О.Бодықовтың кітабында – Түлкібас делінген ) бір миллиционер телефон соғып: « Жаңа ғана Шәмші Қалдаяқов деген композитор үстіндегі пиджагін сыпырып тастап, қашып кетті. Қалтасында Қазақстан комсомолы сыйлығының лауреаты деген куәлігі бар екен. Бұған не істейміз? » дегенді айтты. Мен: « Пиджакты значогі, куәлігімен қоса бізге жіберіңіз, өзіміз айналысамыз – дедім. Бірақ сол бойы пиджак бізге келмеді.
Бақсақ, пиджактың мәселесін милициямен Шәмшінің өзі « шешкен » екен. Кейіннен Қазақстан Компартиясының Орталық комитетіне қызметке ауысқаннан кейін Шәмшімен жиі кездесіп тұратын мүмкіндік болған жоқ. Біздің уақытымыздың көбі көшеге шығатындармен, бейрәсім ұйымдардың өкілдерімен түсінісу қамымен өтетін. Теледидарда болған әңгімеде Роза Бағланова: « Мен Шәмшіге атақ сұрап, Өзбекәлі Жәнібековке талай рет барған едім », – дегенді айтты. Мен Роза апайдың тікелей осы мәселемен маған келгенін көрген емеспін. Ол кісінің Әзидолла Есқалиев жөнінде ақылақшылыққа жүргенін білем. Шәмші жөнінде өтімді пікір айтқан Ермек Серкебаев болған еді. Не пайда, ол кезде Жоғарғы Кеңес наградтау мәселелерін Ор­талык комитетсіз-ақ, өзі шеше беретін дәрежеге жетіп қалған болатын. Бірде наградтау бөлімінің бастығы Г.Бердюгиннің бұрынғыша әдеп сақтап, маған телефон соққанда: « Шәмші Қалдаяқовтың комсомол сыйлығының лауреаты деген куәлігінен басқа бір мекемеде бір күн жұмыс істегені жөнінде анықтамасы да жоқ екен, оны әзірше « Еңбегі сіңген мәдениет қызметкері » деген атаққа ұсынып, кейіннен « Халық артисі » деген атақ беруге қайта оралатын болдық », – дегенін естігенім бар-тын. Шәмші Қалдаяқов асқан дарын иесі еді.
Оның бауырмалдығы, шектен тыс қарапайымдылығы, биязылылығы, барға қанағат ететін тоқмейілділігі онсыз да сом тұлғасын өзгелерден биік етіп көрсететін. Ал біздердің бүгін шабытымыз өрге басып тұрғанымен, мыңнан біріміз болмаса, ертең бірте-бірте ел есінен шығып қалатынымыз хақ. Тарихтан кімдер өтпеді, олардың артына қалдырғаны шамалы. Сен ел сенімін ақтауға міндеттісің, бауырым! » Шәмші елінің сенімін ақтады, оның есімі халқымен бірге жасайтын болады. Анатолий Молодов – Қазақтың мемлекеттік хор капелласының көркемдік жағын басқаратын және бас дирижеры болатын. Сахнада Ш.Қалдаяқовтың « ақ маңдайлым » әні орындалып жатты. Кон­церт Қазақстан Компартиясының кезекті съезіне арналған еді. Қасымда отырған Шымкент қалаткомының төрағасы Ә.Жүсіпов: « Түу, мынандай тамаша әнді бөрінің к... дей шулатып жібергені несі? » деп наразы пішін көрсетті. Анатолий Васильевичпен хабарласып, кешегі концертте бір жоғары білімді, талайды көрген, парасатты адаммен бірге отырып, сенің ұжымың жөнінде наразылық білдірген осындай пікір естідім. Бәлкім, саған, Толя, жұрттың құлағын хор-а-капелла жанрына үйрету үшін әуелі танымал халық әндерінен бастап, ораторияға дейін бірте-бірте алмассаң дұрыс болар дегенді айттым.
Алғашында негізінен халық әндерін орындап, кейіннен бірте-бірте симфониялық оркестрмен де қосылып айтуды талап ететін күрделі туындыларды игерген хор капелласы шығармашылық жағынан қарыштап өсе бастады. Бастапқы жетістікті баянды ете түсу үшін хор капелласының концерттік бағдарламасын астана жастарының талқылауына салдық. Пікір сайысы қызу өтті. Қатал да ащы сынға шыдай алмай, бас дирижер біресе ананың пікіріне, біресе мынаның пікіріне жармаса берді. Мен оның ентігін басып: « Анатолий Васильевич, бағдарламаның жетістіктері ешқайда қашпайды, біз оның жетпей жатқан жақтарын сөз қылып отырмыз. Ол үшін кешірерсің, бізде достық тілек айтқаннан басқа пиғыл жоқ » – дегенді айттым. Ол сабасына түсе бастады. Осы бір талқылаудан кейін хор капелласының басшылығы оның концерттік бағдарламасын қайта қарап, оған ойнақы, сергек айтылатын « Он алты қыз », « Сәулем-ай », « Ақтамақ » сияқты әндермен қатар, жоғары кәсіби орындаушылықты талап ететін Мұхиттың « Айнамкөзін », Әсеттің « Інжу-Маржанын », ұлттық классика мен ха­лық әндерінің басқа да үздік үлгілерін, Кеңес Одағы халықтарының әуендерін, Қазақстан композиторларының шығармаларын енгізді.
Бірде мен Молодовқа қазақтың халық күйін де, мәні жоқ демесеңіз ол да әуен ғой, хор-а-капеллаға түсіруге болмас па екен дегенді айттым. Халық шығармашылығын игерудегі мұндай ыңғай табысты ол қызу қолдап, іске кірісіп те кетті. Сөйтіп, Құрманғазының « Ақбай » күйін хор капелласы орындайтын болды. Мені алдын ала тыңдауға шақырды. Ауызды ашпай, « М-ым », « М-ым », « Ым-м » деп көмеймен орындаған дұрыс болар деген едім, шынында да ұнамды болып шықты. Құрманғазының « Ақбай » күйі осылайша хор капелласының орындауында қайта дыбысталған еді. Бұл жайлы Ілияс Омаров « Советская культура » газетіне мақала жазып, күйдің хор-а-капелла жанрына түсірілуін қазақ өнерінің жаңа табысы ретінде жария етті. А.В.Свешниковтың дарынды шәкірттерінің бірі, кейіннен Кеңес Одағының халық артисі, профессор А.Молодовтың өнердің шыңына құлаш ұрған есею шағындағы шығармашыл ізденістері осы­лай басталған еді. Шығармашыл жастармен қызу айналыса бастағандықтан ба қайдам, ол кезде ҚЛКЖО Орталық комитетіне аса көрнекті өнер қайраткерлері Ахмет Жұбанов, Евгений Брусиловский, Сыдық Мұқаметжанов, Құрманбек Жандарбеков, Қанабек Байсейітов, Гүлжиһан Ғалиева, тағы басқалар жиі-жиі келіп, жас өнердің ала бастаған бағыты мен болашағына қатысты ой-пікірлерін ортаға салатын.
Біз де мәдениет пен өнер саласындағы білімімізді толықтыра түскенімізге риза болып, олардың келіп-кетуін күтіп отыратын едік. Студент шақта қазақ операсының жұлдызы, небәрі 44 жыл өмір кешсе де түгелдей бір дәуір, замана тұлғасына айналған, сахнада теңдесі жоқ, « ай туып келе жатқандай » боп көрінетін күміскөмей әнші Күләш Байсейітова қатысатын спектакльдер мен концерттердің бірін қалдырмай көруге тырысатын едік. Енді оның көзін көрген, өнердің қызығы мен азабын, ыстығы мен суығын бірге бөліскен жолдастары бізге келгенде ол жөнінде шер тарқата бастаса-ақ, құлағымызды түре қалатынбыз. Мұны байқаған Құрманбек Жандарбеков бірде әңгімені өзі бастап әкетті. Оның арнаулы орта білімі бола тұра ( қазақ операсының негізін қалағандардың бәрі де артист боп жүріп оқып, әуездік білім алған ) оған, жоғары оқу орнын бітірмеген әншіге, даусына лайықтап арнайы партиялар жазылады деген жала жапқысы келгендер де болды. Газеттер де, « Социа­листік Қазақстанды » қоса, Күләштің атын атамаса да жанама сын айтып, мұқата беретін. Сонымен не керек, 40-қа жақындаған Күләш Мәскеу консерваториясына оқуға түсуге қам жасай бастады. Айтқанымызға көндіре алмай, әлек боп жүргенімізде Алматыға В.В.Барсова келді.
Күләш қатысатын спектакльде болғысы келген соң ( мен ол кезде театр директоры едім ) екеуміз ложаға орналастық. Тамағы кебірситін болғандықтан құрғақ шараптан оқта-текте бір жұтып отыратын әдеті бар екен. Кішкене жозыға қойылған бір шөлмек « Есік » шарабынан рюмкаға құйып қойдым. Сахнада « Евге­ний Онегин » жүріп жатқан. Барсова болса, Күләштің әсем үніне елітіп, орнынан тұрып кетіп отырды. Мен осы бір қолайлы сәтті пайдаланып қалғым келді. Әлде сен бе, Құрманбек, оған осындай кеңес беріп жүрген? Күләштың кабинеті театрдың директор ложасы орналасқан қанатында болатын. Ол үзілісте Валерия Владимировнаға өзі келіп сәлемдесті. Барсова Күләшті құшақтап, бетінен сүйді. Солардың аузын жабу үшін де маған консерватория дипломы қажет болып тұр. Оның үстіне кімге де болса жоғары білімнің зияны жоқ қой. Сендей лирико-колоратуралық сопрано кездесе бермейді. Керек десең, мен сенімен қатар қоюға болатын бірде бір әншіні білмеймін. Жұрт өзін орыс опера сахнасының жұлдызы деп атайтын мен де саған, сенің даусыңа қызғанышпен қараймын. Сыңғырлаған үнің табиғаттың берген байлығы ғой. Жақсы, оқуға түсерсің, сені қайта түлетуге тырмысады, дауыссыз қалуың да мүмкін.
Көре алмаған көп дұшпан не десе о десін, жұмысыңды біл де жүре бер, – деді. Содан кейін Күләш марқұм, қайтып оқуға барам дегенді аузына алмайтын болды, – деп Құрекең әңгімесін бітірді. Қазақстанның халық артисі Қанабек Байсейітов, – П.И.Чайковскийдің « Евгений Онегин » операсындағы « Татьянаның хаты » атты көріністегі Татьяна өз партиясын теңселіп жүріп орындайтын кейіпте енген екен. Ал мен болсам, операны қойғанда, әншінің даусы жетпей қала ма деп іштей жүрексінсем де Күләш – Татьянаны қайғыдан төсек тартып жатқан әйелдің кейпінде көрсетіп, оның симфониялық оркестрді басып, қоңыраудай сыңғырлап тұрған әсем үніне қайран қалдым. Латиф Хамиди екеуміз « Абай » операсын жазып, бітіру үшін Алматы маңындағы « Ақсай » демалыс үйіне орналасқанбыз, – деді бірде бізге келген Ахмет Жұбанов, – оның әр актысы біткен сайын өгіз арбамен қалаға алып келіп, театр ұжымының талқылауына ұсынып жүрдік. Кез келген әуеннің жай-жапсарын дұрыс ұға қоятын Күләш, әсіресе Ажар арияларының кейбіреулерін жақсартатын, тіптен құлпыртып жіберетін ұсыныстар айтып, авторлардың ой-таразысына салатын. Сайып келгенде, оның айтқандары үйлесімдірек болып шыға келетініне қарап, бұрын неге олай құрастырмағанымызға қайран қалатын едік.
Күләш Байсейітованың шығармашылығынсыз қазақ операсының бұрынғысын, бүгінгісін, тіптен ұлттық өрнегін сақтап қалатындай болашағын көзге елестету мүмкін емес. Грузиндер де Күләштың, 1950 жылғы Тбилисиге сапарын жырдай ғып айтады екен. Бір жолы Алматыға гастрольге келген грузин артистері Петре Амиранашвили мен Давид Ангуладзе қазақ тілінде жүріп жатқан Палиашвилидің « Даиси » операсына грузин тілінде қатысып, мұндай дағды өздеріне ұнағандықтан Күләш Байсейітованы Тбилисиге, грузин спектакльдеріне қатысуға шақырады. Үш спектакльде негізгі партияларды орындауға келісімін берген Күләш бір себептермен « Евгений Онегин » жүрмей қалып, « Чио Чио Сан », « Даиси » операларына қатысады, жеке концерт береді. Қазақ әншісінің тыңдаушыларды баурап алғаны сонша, « Даисидегі » екі батырдың Күләш – Мароға таласып, бірін бірі шаншып тастауға жақын қалған сәтте жұрттан « Ажыратыңдар! » деп өтінетін ариясын орындағанда, партердегі грузиндер театрда отырғанын ұмытып, екі тентекті « тәртіпке » шақыру үшін сахнаға шығып кете жаздапты. Күләш Байсейітова тек қазақ халқының ғана мақтанышы емес еді. Оның өнерін құрметтеп, құдіретіне бас иетіндер көптеген елдерден табылады. Күләштың шығармашылығын зерттей түсу қажет. Алматыда оның атына мемориал тұрғызу да кезегін күтіп тұр.
Орталық комитетке ( Ы.Юсуповтың атына ғой деймін ) уақытылы дайындала қоймаған бір құжатты жедел жеткізе алмай, әлек болып жатқандықтан, екеуміздің алғашқы кездесуіміз оғаштау жағдайда өтті. Өйткені, біздегі үгіт және насихат жұмыстарына жауап беретін хатшы Камал Смайылов онсыз да мұрнынан шаншылып жатқан менімен алдын ала келісіп алмай, Мұртазаны шақырып қойыпты. Онымен үлкен үйде келісілді, уақытыңыз болмаса құжатына қол қойып бере салыңыз, қолында билеті бар, Мәскеуден қайтып келген соң-ақ сөйлесерсіз дегенді айтты. Ау, сонда мен мұнда үстел үшін отырмын ба? Камал болса, Орталық комитет айтты деп шапқылай бергенге ұқсайды. Ашу кернеп, жарылып кете жаздап отырсам да, оның іс-тәжірибесінің аздығын ескеріп, сыр білдірместен, « жұмыс жөнінде қайтып келген соң сөйлесерміз » деп, оң сапар тілеп, пакетті Мұртазаның қолына ұстата салдым. Ол үндемесе де, ішінен « мынауың бір мінезіне адам түсініп болмайтын біреу ғой » деп ойлаған болар. Камалдың ұшқалақтығынан жағдай солай болды, оған мені де, оны да кінәлауға болмайтын еді. Мәскеуден алдын ала бекітіліп келгеннен кейін Шерхан Мұртазамен жиі жолығып тұратын болдық. Әңгімеміздің негізгі тақырыбы газет төңірегінде болатын.
Әсіресе ауыл жастарының өміріне арналған әдеби мақалалар, очерктер тартымды болатын. Тегі, қазіргі танымал ақын-жазушылардың бірқатарының қаламының « Лениншіл жас » арқылы ұшталғаны да оның редакторының қызметімен байланысты еді. Кезінде « Лениншіл жас » газетінің редакторлығына « Социалистік Қазақстанның » меншікті тілшілігінен ауыстырылған Шерхан Мұрта­за, өзінің сан қырлы шығармашылығымен қаламы төселген публи­цист, белді жазушы-прозаик, драматург деңгейіне көтерілді. Оның « Қызыл жебе » романы, « Сталинге хат » драмалық пьесасы, басқа да көркем туындылары қазіргі қазақ әдебиетінің шоқтығынан көрінетін шығармалар. Мұртазаның замандастары арасында беделінің жоғары екенін, алғаш танысқаннан кейін 25 жылды артқа салып, « митингтік демократияның », бейпілауыз « жариялылықтың », « пікір сайысының » қайнап жатқан мезетінде, 1989 жылы сол баяғы « Егемен Қазақстан » ( бұрынғы « Социалистік Қазақстан » ) газетіне бас редакторлыққа ұсынғалы алып барғанымда, оның кандидатурасының ұжым тарапынан қалтқысыз, толық қолдау тапқанынан да көрдім. Қазақстан Республикасының депутаты ретіндегі қызметінің тиімді болғаны да республика жұртшылығына мәлім. Бір азамат сондай-ақ болсын! Комсомолда тек шығармашылығымен ғана емес, қажырлы еңбегімен, қоғамға пайдалы іс-қарекеттерімен де өзгелерге өнеге болатын жас озаттардың әрбір салада қалыптасуы құпталатын.
Болашағынан үміт күттіретін дарынды жастарды дер кезінде байқап, тезірек өсіп-жетілуіне болысу, бізге, комсомол қызметкерлеріне қасиетті борышымыздай болып көрінетін. Сол жігіттер мен қыздардан кейіннен белгілі өндіріс ұйымдастырушылары, ғылым мен өнер, мемлекет қайраткерлерінің шыққанына мақтаныш сезімі бойымды билеп алатыны рас. Жас шопандардың республикалық слетінде өздерінің адал еңбегімен жастарға үлгі болған атыраулық Сақан Дәулетқалиевпен, жетісулық Есболат Әбдіқайымовпен қатар оңтүстікқазақстандық Айтбек Мұсаевтың да аты аталған еді. Айтбек Мұсаев Оңтүстік Қазақстан облысы Шәуілдір ауданындағы « Темір » кеңшарында бірнеше жыл бойы қой бағып, әрбір жүз саулықтан 190 қозы алғаны үшін Ленин орденімен наградталды, кейіннен ірілендірілген шопандар бригадасына басшылық етті. Құрамында 12 адамы бар шопандар ұжымының қарауына 2635 қаракөл саулығы, 5,5 мың гектар жер оның бес жүзі айдалатын еді, тіркелетін тырмаларымен қоса 2 « Беларусь » тракторы, жемұнтақтағыш, электростанция, екі пәтерлі үш үй, монша, қызылбұрыш бөлініп берілген болатын.
Малды бірігіп, алмасып бағу арқылы шопандардың жұмыстан бос, демалыс уақытын дұрыс пайдалануына, жайылымдықты реттеп ұстауына, қойды суару, жүнін қырқу, тасымалдау сияқты бірлесіп қимылдауды талап ететін үрдістерді механикаландыруына мүмкіндік беретін еңбек ұйымдастырудың осы бір жетілдірілген түрін өндіріске өндірудің алғашқы сапында болған Айтбек, жолдастарымен бірге механизатор, сұрыптаушы, ұрықтандырушы, техник-электрик мамандықтарын қатар игерді. Мал өсіруді білімін көтерумен ұштастырып, әуелде Жамбылдың мал дәрігерлік техникумын, кейіннен Алматының мемлекеттік мал дәрігерлік институтын бітірді. Ол басқарған бригада 1964 жылдың өзінде-ақ айтарлықтай табысқа жетті: әрбір жүз саулықтан 155 қозы алды, қаракөл қойдың әрқайсысынан 2,4 килограмм жүн қырықты, елтірінің 89 проценті мемлекетке бірінші сортпен өткізді. Жетіжылдық аяқталып келе жатқан. Енді ғана шиыршық атып келе жатқан гүлді жұлуға бола ма? Тым болмаса жетіжылдық аяқталғанша тұра тұруға болатын еді ғой. Бөлімше « басқаратындар » онсызда баршылық. Ал ірілендірілген, механикаландырылған шопандар бригадасына білікті жетекшіні қайдан алмақсыздар? Айтбек болса, комсомолдың Орталық комитетінің мүшесі. Оны басқа қызметке ауыстырарда бізбен алдын ала келісіп алу керек емес пе еді? Директор қысылыңқырап қалды да: – Ойбой-ау, біз ол жағын ойламаппыз ғой.
Айтбектің қызметін үлкейттік деп мәз болып жүре беріппіз, – деп лыпылдап жатты. Мен енді Айтбектің өзіне тиісіп: – Тіпті солай-ақ болсын. Ал сенің өзің-ақ бізге телефон соғып, ақылдасып алуыңа болатын еді ғой, – дедім, Ол: – Мен қайдан білейін, сіздермен ақылдасқан шығар деп ойлаған едім, – дегенді айтты. Әрине, Айтбек Мұсаевқа тағы да біраз істеп, іс тәжірибесін бекітіп алуы керек еді. Олай болмағаны өкінішті-ақ болды. Оның үстіне « үлкейгеннің » арқасында жетіжылдықтың қорытындылары бойынша Айтбекке медальды ғана қанағат тұтуға тура келді де, кеңшар директоры Ш.Ерманов Социалистік Еңбек Ері болып шыға келді. Қандай формализм десеңші. Арада аз ғана үзіліс болса да, жас шопанның бұрынғы жетістіктері қаперге алынбады. Ал ол басқара бастаған бөлімшенің көрсеткіштері Еңбек ері түгіл, басқа бір қатардағы орденге де тұрғысыз еді. Айтбек Мұсаев көп жылдар бойы кеңшарда зоотехник болып істеді, қазір оның директоры және сондағы акционерлік қоғамның президенті. Ел құрметіне бөленген азамат. Комсомолдық жолдамамен Теміртауға, « Қазақстан магниткасы » деп аталып кеткен Қарағанды металлургия комбинатына тұрақты жұмысқа жіберілген қазақ жастарының алғашқы тобында Нұрсұлтан Назарбаев та болған.
Металл қорытуды Днепропет­ровскіде кәсіптік-техникалық училищеде оқып жүріп, украин жұмысшыларынан үйренген жас жігіт Қарағанды металлургия комбинатында алғаш шойын қорытылғанда оның басы-қасында болды. Сегіз ай өтпей жатып, жоғары разрядка ие болды. Горновой болып істеді. Комбинат жанындағы завод-ВТУЗ-ға оқуға түсті. БЛКЖО Орталық комитетіне мүшелікке кандидат болып сайланды. Одактық комсомолдың ХІV съезіне мен ҚЛКЖО Орталық ко­митетіне бірінші хатшылыкка сайланғандықтан, ол – БЛКЖО Ор­талык комитетінің кұрамына ұсынылатындықтан делегат болмасак та шақырылған едік. Съезге қатысатын Қазақстан делегациясын Мәскеуге пойызбен жіберіп, өзім ұшақпен барып, Қазан вокзалынан қарсы алдым. Қасындағы жолдасы жеңінен тартып, кұлағына сыбырлап бірдеме айтып жатты. Нұрсұлтан Назарбаевпен осылай танысқан едім. Бұл 1962 жылдың сәуір айы еді. Содан 1970 жылдың аяғына дейінгі оның аза­мат ретінде, комсомол қызметкері, партия қайраткері болып калыптасуы менің көз алдымда өтті. Қалыптаскан тәртіп бойынша басшы комсомол қызметкерлерінен тиісті партия комитетімен келісілген және қажет жағдайда өз орнына қызметке ұсынуына болатындай резерв дайындау талап етілетін. Резерв әдетте қызметтестердің ( функционерлердің ) екі-үшеуінен құралатын да, олардың біреуі міндетті түрде жұмысшылардан белгіленетін. Нақтылы өмірде жүзеге асырыла бермейтінімен резервтегілерді комсомол қызметіне баулуға қатысты жұмыстың мәнін олар сезіне қоймайтындай етіп жүргізу міндеттелетін.
Қазақстан комсомолы Орталық комитетінің бірінші хатшылығына белгіленген резервте Н.Назарбаевтың да кандидатурасы болатын. Тезірек ысыла түссін деген ниетпен қасымнан қалдырмай, әртүрлі одақтық, республикалық жиындарға катыстырып, үлкен мінберлерден сөйлетіп, үнемі өзіммен бірге алып жүретін едім. Бір жолы Ленин мавзолейінің мінберінде де бірге тұрдық. Ол былай болып еді. Бүкілодақтык пионерлер шеруі өткелі жатқан. КПСС Орталық комитеті Саяси бюросының мүшелері тұратын мавзолейдің мінберіне БЛКЖО Орталық комитетінің бюро мүшелері де шақырылған еді. Кремльден шығып келе жатсақ, Ни­кольск қақпасының аузында Нұрсұлтан мен ақмолалық механиза­тор Виктор Дубинин екеуі кездесе кетті. Нұрсұлтан: « Аға! Бізді Қызыл алаңға жібермей тұр! » дегенді айтгы. Менің екеуіңе бірдей беретінім жоқ, каласаң мынамен алаңға кіре ғой деп біліп қойса қиын болатынын ойламастан, пропускімді қолына ұстаттым. Тек мавзолейдің мінберіне көтеріліп жүрме, ұят болады – деп ескерттім. Қызығы содан кейін басталыпты. Бұл барып Қызыл алаңның қонақтар тұратын мінберлеріне жақындаса, кезекші офицер ( КГБ қызметкері ) пропускін сұрап, көріп алып: « Жігітім, саған мұнда тұруға болмайды, анда бар » деп мавзолейді нұсқапты.
Одан әрегірек, мавзолейге жақындап барып тұрса, әлгі кезекші тағы да келіп « Жігітім сен қандай дарақы едің. Адамға өмірінде бір рет Ле­нин мавзолейінің мінберінде тұруды тағдыр қоса ма, жоқ па, сен онда көтерілгің келмейді, мұның қалай? » деген соң Нұрсұлтан мавзолейдің төменгі сатысына көтеріле бергенде, БЛКЖО Орталық комитетінің хатшысы Ю.Торсуев ( ол жұмысшы жастармен айналысатындықтан, онымен таныс болатын ) Нұрсұлтанды мінберге шақырып алып кетеді. Мен сыр білдірмей, қасына барып, қолын қысып едім, ол: « Шығуын шықсам да, мұнда кімдер тұрмады, Ста­лин де тұрды ғой деп толықсып тұрғаным » дегенді айтты жай сыбырлап. Мен оған « Енді қымсына бермей, түзу тұр » дедім де орныма кеттім. Ертеңіне сағат 8 болмай жатып, Нұрсұлтанның қолында « Пио­нерская правданың » кезекті саны, қуанышының шегі жоқ, маған өзінің де суретке түсіп қалғанын көрсетіп, кешегі Қызыл алаңдағы өзімен болған оқиғаны басынан-аяқ айтып берді. Комбинатта жұмыс істеп жүргенде Назарбаевты Теміртау қалалық партия комитетіне нұсқаушылыққа ұсынады. Бюро мәжілісінен шыға сала, маған Алматыға телефон соғып, нұсқаушы болып бекітілгенін айтты.
Мен ренжігенімді жасыра алмай, « Ау, сонда сені нұсқаушылыққа дайындап жүр ме едік. Горновой болу да мақтанышты еді ғой! » дедім. Ол болса, менің пікірімді біле сала, қалалық партия комитетіне қайта барып, нұсқаушылықтан бас тартатынын айтыпты. Қалалық комитеттің хатшысы Л.М.Катков бюро мәжілісін шақырып жіберіп, қызметтен бас тартқаны үшін бұған есеп карточкасына жазылған қатаң сөгіс жариялайды. Нұрсұлтан маған қайтадан телефон соғып, болған істі баяндады. Шамасы, жұмыс басты болып ұмытып қалған шығар, ол өзінің « Оң бағытпен де, сол бағытпен де емес » деген кітабында Мәскеуге, С.П.Павловқа теле­фон соғып едім дегенді айтады. Ал шынында олай емес еді. Оны бірінші хатшы В.К.Акулинцев орнында болмағандықтан, мен өзіне телефон соққан обкомның сол кездегі екінші хатшысы Сұлтан Досмағамбетов те жоққа шығара қоймас. Өйткені, « Егер жас ком­мунист көңілі соқпай, ұсынған қызметтен бас тартса, оны дереу партиядан қуып, немесе қатаң сөгіс жариялап, есеп карточкасына түсіріп қою керек пе?
Катковтың мынасы сорақылық қой » дегенімде дереу шұғыл шара қолданатынын айтқан еді Бәлкім, елбасы өзінің қазіргі тұғырының биігінен осындай ұсақ-түйекте біз сияқтыларға « қарыздар » болып көрінуге қымсынатындықтан Павловқа сілтеп отырған шығар. Сұлтекең бол­са нақтылы істің адамы еді. Сол күні-ақ, төрт сағат өтпей жатып, обкомның секретариатын шақырып, Теміртау қалалық партия комитетінің Н.Назарбаевқа есеп карточкасына жазылған қатаң сөгіс жариялаған қаулысын бұзып, Катковтың өзіне қатаң ескертіпті. Мұны да маған обкомнан бұрын телефон соғып, Назарбаевтың өзі хабарлаған болатын. Оның « Аға, мұнан былай газовщик болып істейтін болдым » дегенін де сол жолы естіген едім. Біраз уақытты артқа салып, Нұрсұлтан Назарбаевты Теміртау қалалық комсомол комитетінің хатшылығына өзім ұсындым. Акулинцев оны көндіре алмағанын хабарлады. Менімен оның өзін байланыстыруды өтіндім. Телефонға шақырылған Нұрсұлтаннан: « Сенің мұның қалай, неге келісіміңді бермедің? » деп сұрағанымда, « Ұсыныстың сізден шыққанын білгенім жоқ. Оның үстіне, өткенде өзіңіз ондай қызметке баруға болмайтындай ыңғай көрсеткен едіңіз ғой дегенді айтты. Мен оған: « Ол кезде сен әлі үйленген жоқ едің, институтты да бітірген жоқ болатынсың. Стажың да, жалпы дайындығың да төмендеу болатын » дедім.
Ол мені түсінгендей болды. Сөйтіп, қалалық комсомол комитетіне сайланды. Көп ұзамай-ақ, Теміртау қалалық партия комитетіне екінші хатшылыққа жоғарылатылды, Қарағанды металлургия комбинаты парткомына хатшы болып сайланды. Дәл осы сәтте менің өзім де Торғай облысына партия қызметіне ауыстым. Арқалыққа кетіп бара жатып, Нұрсұлтанмен жолшыбай Қарағанды аэропортында біраз әңгімелестік. Мәскеудегі, Алматыдағы басшылардың қайсысының болса да есігін аяғыңмен теуіп ашып, кіре беретін болдың » деп күлдім. Ол да тағдырына риза екенін аңғартқандай болды. Бұрынғы моральдық өлшеммен қарасақ, комсомол арқылы тәрбие мектебінен өткен басқа да оңдаған, тіптен жүздеген өнегелі азаматтардың қатарына манағы Бүкілодақтық пионерлер шеруі басталарда Кремльдің Никольскі қақпасының алдында Нұрсұлтанмен бірге бізге кездескен, қазір өкінішке орай арамызда жоқ ( оны ұмыт қалдырып, өмірін сақтай алмапты ) ақмолалық механизатор Виктор Дубининді де жатқызуға болар еді. Егер ДТ-54 тракторы сол кездегі бағамен 2250 сом тұратын болса, ол үнемдеген қаржыға тіркеме құрал-саймандарымен қоса тағы да бір трактор сатып алуға болатын еді. Виктордың жерлесі, ақмолалық Емберген Қасенов егістік жер мен техниканы тиімді пайдалануға бағытталған тыңдағы еңбек ұйымдастырудың отрядтық жүйесін енгізудің алғашқы бастаушылардың бірі болды.
В.Дубинин мен Е.Қасеновтың еңбек тәртібін нығайтуды моральдық қасиеттермен ұштастыратын бастамаларының қолдаушылары 60-жылдарда Қазақстанның қай облысынан болса да көптеп табылатын еді. Қарағандылық құрылысшы Анатолий Ризванов, кенші Владимир Волков, павлодарлық слесарь Жеңістік Қожахметов, атыраулық мотористка Клара Бекешова, шығысқазақстандық фрезеровщик Владимир Шумский, талдықорғандық сауыншы Шайбала Тергеуова, алматылық ғалымдар Мұрат Хамраев пен Еділ Ерғожин, қойды шапшаңдықпен қырқудан екі дүркін Одақтың чемпионы атанған жамбылдық механизатор Шотай Тойбағаров жайлы да көптен көп жылы лебіз айтуыма болады. Өткен ғұмырыма бүгінгі алпыстың шоқтығынан үңілсем, алдыңғы буын – ағалардың ықпалымен ағымға ілесіп, елпілдеген лепірме қасиетті бойына сіңірген ұрпақтың өкілі болып та көрінуім мүмкін. Бірақ соның өзінде де « Партия айтты, комсомол « Құп! » дедіге сала бермей, айналадағы ортаға, өзіммен тұстас қоғамда қалыптаса бастаған қал-ахуалға сын көзімен қарап қызмет етуге тырмысып келдім. Мұны комсомолдың съездерінде, Орталық комитеттің пленумдарында жасалған баяндамалардан, сөйленген сөздерден, жарияланған мақалалардан, шығарылған брошюралардан аңғаруға болады. Ал егер олардан жас ұрпақты баурап алатындай шабытқа, қарқынға шақырған үндестік кездессе, ол үшін кінәлаудың қисыны бола қоймас. Өйткені, мұның өзі замана талаптарынан туындалған еді.
Жасыратыны жоқ, жастарға шама-шарқы беймәлім, Торғай облысына менің қызметке ауысуым бірегей дұрыс қабылдана қойған жоқ. Бұл жөнінде Қостанай облыстық комсомол комитетінің бірінші хатшысы Петр Черныш былай деген еді: – Біз бәріміз жиналып Қонаевқа да бармақ болдық. Бірақ пленумда сөйлеген сөзінде С.Н.Имашев « Сендер қам жемеңдер, әлі-ақ, жыл жарым өтпей жатып, Жәнібековтеріңді ақбоз атқа отырғызып қайтып әкелетін боламыз » деген соң тынышталдық. Мұның жастардың көңілін аулау үшін айтылған көптірме сәуегейлік екенін олар қайдан білсін? Орталық партия комитетінің хатшысына бұлай сөйлеудің өзі де пендеге тән жұқалықтың айғағы болып шықпайды ма? Торғайдың өзге облыстардан кем емес екенін басқа да, жұртқа танымал эпитеттермен жеткізуге болатын еді ғой. Әрине тоғыз жылға жуық ҚЛКЖО Орталық комитетінде бірінші хатшы болып істеп, өзіңді мәпелеп өсірген жастар ұйымымен қош айтысу мен үшін жастықпен қоштасу еді. Бірде ҚЛКЖО Орталық комитетінің кезекті пленумы жүріп жатқан күні Алматыға іс-сапарымен келген мені, құрмет грамотасын тапсыру үшін оның мәжілісіне қатысуға шақырды. Шынымды айтсам, өзіме көптен таныс залға бірінші рет жүрегім лүпілдеп, бойымды толқу билеп әрең кірдім де, ең соңғы қатарға, бұрынғы ақмолалық әріптесім С.Хабибулиннің қасына отыра кеттім.
Менен кейін бірінші хатшылыққа сайланған Зақаш Камалиденов, біраз бұрын БЛКЖО Орталық комитетінде менің атыма Е.М.Тяжельников айтқан жылы лебізге қосылатынын білдіре, комсомолдағы көп жылғы еңбегім үшін ҚЛКЖО Орталық комитетінің Құрмет грамотасымен наградталғанымды хабарлады. Бүкіл залдың ортасымен мінберге өтіп бара жатып көзіме түскені жұрттың түгел тұрып, ұзақ қол шапалақтағаны еді. Мұндайда не айта қоясың, аса үлкен толқу үстінде екенімді білдірмеуге тырысып, өзімді өзім ұстаған болып қысқаша ғана, Қазақстан комсомолына, залда отырған қызметтестеріме рахметімді айтып сөз сөйледім. Комсомол қызметінің ыстық-суығын бірге бөлісіп, « құлан иекте тепсе темір үзген » достарыммен осылайша қоштасуға тура келді. Әңгімеміздің орайына қарай қиын да қызық, азабы мол бола тұра, құштар көңілге қонымды жастар арасындағы жұмыста көрсеткен көмегі мен сүйеуі үшін қызметтес достарым – БЛКЖО Орталық комитетінің бірінші хатшылары Сергей Павлович Павловқа, Евге­ний Михайлович Тяжельниковқе, Борис Николаевич Пастуховқа осы бір жолдар арқылы шын жүректен шыққан ыстық сезімімді білдіруді жөн көрдім.
Қазақстан ЛКЖО Орталық комитетінің хатшылары С.Кенжебаевпен, Қ.Егізбаевпен, М.Есенәлиевпен, Н.Петрушинмен, И.Зарубинмен, А.Ыбыраевамен, Қ.Құнантаевамен, К.Смайыловпен, К.Аухадиевпен, Қ.Тұрсынқұловпен, тағы басқа әріптестеріммен, облыстық ұйымдарды басқарған М.Жақсыкелдиновпен, П.Чернышпен, Т. Шәкәрімовпен, Д.Боповамен, Т.Байталиевпен, А.Айдосовпен, Ә.Сабировпен, М.Есмағамбетовамен, В.Лазукина-Сидоровамен С.Хабибулинмен, Д.Әбдірахимовамен, Ж.Әмірхановамен, Алматы қалалық комсомол ұйымының мектебінен өткен F.Бибатыровамен, F.Мырзағалиевпен, Ә.Баталовпен, тағысын тағылармен жастықтың тұлпарын бірге мініп өткізген отты жылдар менің жадымда мәңгі сақталып қала бермек. ЕСТЕ ҚАЛҒАНДАРДАН Тегі менің жұлдызым оңынан туған болса керек. Қызмет бабымен бұрынғы Одақтың түкпір-түкпірлерінде, дүние жүзінің бір қатар елдерінде болып, дәм-тұзын таттым, заттық мәдениетімен, тұрмыс-салтымен, дәстүрлі өнерімен танысуға мүмкіндік алдым. Талай-талай ұлы адамдармен кездесіп, салихалы сөздерін есітіп, көңіліме тоқыған сәттерім есте қаларлықтай болды. Тек ақпарат құралдары арқылы жасалатын қайраткердің саяси портреті мен өзімен жүздесіп, тілдескенде байқағанның арасында алшақтық көрінсе-ақ, бойыңды билеп алатын реніш сезімі болмаса, лауазымдылармен кездескенге не жетсін. Кеңес жастарының делегациясын аты аңызға айналған ұлы ақсақалдың өзі қабылдайды деген « үш ұйықтасақ, түсімізге де кірмеген » еді.
Елге қайтарға бір күн қалғанда, ертең сағат 10-да президенттің қабылдауында болатынымызды естігенде қуанышымыз қойнымызға сыймады. Тек бізді ойландырған жалғыз нәрсе әкелген базарлығымызды вьетнамдық достарымызға таратып үлгіргендіктен атамызға сыйлайтын аса бағалы заттың қалмағаны еді. Менде пүліштеп сырып тіге салынған қарапайым қазақ тақиясы ғана бар болатын. Неде болса ескі дәстүрмен атамыздың басына соны кигізуді жөн көрдік. Уақтылы келіп, президенттің кішігірім қабылдау бөлмесіне енгенде көргенім қайран қалдырды. Қандай қарапайымдылық десеңші! Бөлменің ортасындағы бес адамға арнап дастархан жайылған жозыға неше түрлі шығыс тәттісі, жеміс-жидек қойылыпты. Қасында Вьетнам жастарының жетекшісі Ва Куанг бар, өзіміз көріп жүрген президенттерден көрі қазақ ауылының көреген шалына көбірек ұқсайтын мейлінше қарапайым киінген, аласа бойлы, шоқша сақалды қарт бізбен қол алысып амандасып, орысшалап қалай орналасқанымызды сұрады да, дастарханға отыруды өтінді. Кофе құйыла бастады.
Менің қазақ екеніме көңіл аударып, Қазақстан астанасында екі рет болғанын – Коминтерн тарқатылғаннан кейін 1944 жылы Ал­маты арқылы шекарадан өтіп, монахтарша киініп алып Контонда біраз тұрғанын, онан Вьетнамға келіп, 1945 жылғы тамыздағы халықтық төңкеріске басшылық еткенін, ал 1961 жылы ВДР прези­денті ретінде ресми сапармен Алматыда тағы да болып қайтқанын, өзіне көрсетілген сый-құрметтің, әсіресе қаланы күнгей жағынан қоршаған таудың әсем табиғатының, Алматы апортының есте қалғанын айтып берді. Бізбен әңгімесінде Хо Ши Мин экономикамен Фам Ван Донгтың айналысатынын айта келіп, бұл мәселе бойынша өзіне сұрақ қоя бермеуді өтінді. Делегация басшысы Ю.Торсуевтың Вьетнам жастарынан алған әсеріміз жөнінде айтқандарын тиянақтай келе, Хо Ши Мин өз отанын қайта біріктіруде жастарға үлкен міндет жүктелетініне тоқталды. Әлеуметтік мәселелер төңірегіндегі ойын өрбіте келе, қоғамның бала табуға саналы түрде шек қоюға мәжбүр болып отырғаны, мұның отыз жыл бойы жүріп жатқан соғыстың зардабынан елді азық-түлікпен қамтамасыз етудің қиыншылықтарынан туғаны жайында айтып берді. Шынында да біз барған кезде, Вьетнам комсомолының ұйғаруымен жастар арасында, әсіресе қыздарға қатысты « үш нәрсені ( махабатты, күйеуге шығуды, бала табуды ) кейінгі қалдыра тұрайық! » атты қозғалыс өрістей бастаған болатын.
Қозғалысқа қатысушы қыздар 26 жаста, еркектер 30 жаста ғана от басын құрай алатын болған. Бірақ мұның заң арқылы күштеу жолымен емес, адам құқығын қорламайтындай, әркімнің өз еркімен іске асырылатыны ескерілген екен. Бар өмірін халық игілігіне арнап, оның мүддесін қорғағаны үшін, қуғын-сүргінге түсіп, талай рет қамауға алынып, абақтыға жабылған, бірде сырттай өлім жазасына да кесілген Вьетнам халқы көсемінің салқын қанды, парасатты да пайымды, ана тілінен басқа француз, орыс, қытай, лаос, кхмер тілдерін жете игерген және олардың мәдениетімен де таныс, заманының асқан ойшылы болғаны сөз саптасынан да байқалды. Сол кездегі кеңес ақшасына шаққанда 120 сом мөлшерінде айлық алатын Вьетнам президентінің үйі тап-тұйнақтай, ұқыпты және жұпыны тұрмыс құрудың бірден бір нұсқасындай еді. Рас, ел арасында көсемнің жеке басына табынушылық бар. Бірақ ол дүниежүзінің бірқатар елдеріндегідей, белгілі бір топтардың мүдделеріне сай қолдан жасалған құбылыс емес, халықтың адал ұлына өзі туғызған сүйіспеншілігінің белгісі іспетті. Өз басым бұрын-соңды, халқымен осыншама біте қайнасқан, қарапайым да кішіпейіл ел басшысын көрген емеспін. Ол солай болып тарихқа енді, уақыт оны өзгерте алған жоқ.
Кездесуіміздің соңында мен өз атымнан да біздің делегацияға көңіл бөлгені үшін Хо Ши Мин атамызға шын жүректен шыққан ықыласымды білдіріп: « Қазақта ел қадір тұтқан кісіге ат мінгізіп, шапан жабатын дәстүр бар. Өкінішке орай, ондай жора-жолғыны ұшаққа сыйғызып, алып-келе алмадық. Әйтседе, сол дәстүрмен Сізге, қазақ ақсақалының тақиясын сыйлағым келіп тұр. Көп жасап, алға қойған мақсатыңызға жетіңіз! » деп тақияны президентке кигіздім. Хо Ши Мин рахметін айтып, « Давай, бірге суретке түсейік » деді. Сол сурет менде сақтаулы еді. Әңгіме президенттік республика үшін күрес, елдегі саяси күштердің ара салмағы, жастар қозғалысы, халықтың қал-ахуалы жайында болды. Ол кезде Тамил сепаратистерінің қимылы онша белең ала қоймаған болатын. Бәлкім, сондықтан болар, мәселенің бұл жағына баса көңіл аударылған жоқ. Жастар ұйымдарының жұмысымен танысу ( олардың әрқайсысына бір-бір күн уақытымыз кетті ) қызғылықты болды. Әсіресе жұмыссыз студенттермен ( оқу орнын бітіргендер өздерін осылай атайды екен ) кездесу әсерлі болды. Дені сау, әдемі жігітгердің жабырқай күлімсіреген, қасіретті көзқарасы әлі есімнен кеткен емес. Сіздің елге жұмысқа баруға бола ма?
Мұндай мәселелер ол кезде тек екі мемлекет арасындағы келісіммен ғана шешілетін. Меңің қай елде болсам да ең алдымен оның тарихымен, тұрмыс-салтымен, дәстүрлі өнерімен танысуға қызығатыным бар. Соны байқаған д-р Викрамасингхе бір күні өзі қамқорлық ететін будда ғибадатханасындағы көне қолжазбалармен, ескі кітаптармен танысып, Цейлон билерін көріп-тамашалауға шақырды. Будда сәулеткерлігінің тамаша ескерткіші болып табылатын ескі ғибадатхананың бір залына біз үшін дастархан жайылыпты. Бізге « Дәм татыңыздар » десе де, д-р Викрамасингхемен екеумізден, тәржімашыдан басқа бір жан тамаққа жақындаған жоқ. Мұның мәнісін сұрағанымда, жұма – буддистердің дәм татпайтын күні екенін айтты. Тамақтанып болған соң, ғибадатханадағы көне қолжазбалар, ескі кітаптар коллекциясымен таныстық. Әні-міні дегенше ғибадатхананың ауласына 1,5-2 мыңдай адам жиналып та қалыпты. Жиналғандарға арнап дінбасыларының бірі сөз сөйледі. Кеңес елінде болғанын, құрметпен қабылданғанын айта келіп, біз отырған жаққа нұсқап: көңіл бұрыңдаршы, төртінші қатарда салауаттығы дене бітімінен де көрініп тұрған екі жігіт отыр. Бұлар сол елдің азаматтары, дені қандай сау болса, тәні де сондай таза болуға тиіс. Елге, халыққа, Отанға қызмет еткілерің келсе осылардан үлгі алыңдар – деп сөзін бітірді. Ойын-сауық та басталып кетті.
Цейлонның халық билері. Маска киіп, әр түрлі жануарлардың, жыландардың, құстардың кейпіне еніп, олардың қимылын көрсеткенде иланбасқа болмайды. Ұрма аспаптарда ойнап, бишілерді сүйемелдеген әуезшілердің өнері де өз алдына әңгіме етуге тұрарлық. Шынымды айтсам, би мәдениетінің ұлттық дәстүрлері жүздеген, тіптен мыңдаған жылдарға кететін елдерде болғанда да Цейлондағыдай қызуқанды шапшаңдықты, асқан шеберлікті талап ететін үйлесімді билерді көрген емеспін. Сол бір кеште жаратқан ием біреуге берем десе, үйіп-төге салады екен-ау деген қызғаныш сезімі бойымды билегені де рас. Мұндай елдердің Еуропа мәдениетіне бой ұсына қоймайтыны да осындай құдіретімен байланысты болса керек. Елдің саяси тәуелсіздігін орнықтыра, экономикасын өркендете түсуге күш салған ері Соломон Бандаранаике 1959 жылы кертартпа күштердің қастандығынан опат болғаннан кейін, ол құрған Тәуелсіздік партиясының басшысы болып сайланған және 1960-1965 жылдарда дүниежүзілік дағдыда әйелдерден бірінші болып премьер-министрлікке тағайындалған Сиримаво Бандаранайке ханыммен үйінде кездестік. Ол кісі өте қонақжай адам екен. Бізге арнайы дастархан жайып, ерінің қалай опат болғаны жайында айтып берді. Мәскеуде болғанда көргендерін есіне алды. Әсіресе Екінші Екатеринаның көйлегін, кружеваларын, алқасын, басқа да көрікті заттарын әңгімесіне арқау етті. Елдің жағдайы, жастар қозғалысы жөнінде біраз мағлұмат алдық.
Әлден уақытта әңгіменің аяқталып келе жатқаны сезіле бастаған соң, Сиримаво Бандаранаике ханымға В.И.Лениннің « Правданы » оқып отырған сәттегі фотопортретін сыйға тарттық. Порт­ретті қабылдап алып, трюмоның үстіне қойып жатып, Сиримаво Бандаранаике ханым: « Цейлонда біздің өз Лениніміз бар. Ол Соло­мон Бандаранаике » деді. Шынтуайтына барсақ, солай да болар. Өйткені, әр халықтың өз көсемі болатыны хақ. Оны сырттан ендіруге болмайтынында сөз жоқ, Сиримаво Бандаранайке ханым болса, ерінің салған жолымен туған халқын прогреске жеткізу үшін күреске белін буған адам. Ертеңіне, 8-қарашада мейрам күні екеніне қарамастан, Өскеменге іс сапарымен жүріп кеттім. Аэропорттан тікелей оған соқсам, алды-артыма қаратпай Д.А.Қонаевқа алып бара жатты. Жол-жөнекей не үшін шақыртқанын сұрағанымда айтқаны менің партия қызметіне ауысатыным жайында болды. Ал бірінші хатшылыққа кімді ұйғарып отырсыздар? Өз басым қиыншылықтан қорқа қоятын адам емеспін, әйтсе де, көп жағдайда қатардағы хатшы қызметінің сәтті болуы біріншінің ыңғайына байланысты болатынын талай рет көрдік қой. Егер анкетасына, қайсы бір « айқындауыштарына » қарап, бірінші хатшы сияқты биік лауазымға әпербақан сайланса, еңбегім заяға кетті дей бер.
Сақан Құсайынов болса, маған бұрыннан таныс, аудандық комитетте хатшы болып жүргенде ауданында комсомол конференциясында болғаным бар-тын. Талабы күшті, нағыз еңбек адамы еді. Мұны есітіп, көңілім орнына түсе бастағанымен, ұзаққа бармады. Көпті көрген, кемеңгер басшы ретінде танылған атамыздың енді ғана құрылғалы жатқан азабы мол жаңа облысқа басшы қызметке жібергелі отырған, өзі көтерген қызметтесіне « Жол болсын! » ор­нына айтатын лайықты сөз таба алмай, « Е, he, сен ренжіп қалғансың ба, қалай? Севрюков мені екінші хатшы В.Н.Титовқа да алып барды. Ви­талий Николаевич болса, орнынан тұрып амандасып, алдындағы қосалқы үстел басына, өзіне қарама-қарсы отырғызып, дереу әңгімесін бастап әкетті. Кішігірім боксит кеніштері мен құрылыс тресінен басқа өнеркәсібі жоқ құлазыған далада жаңа облыс құру оңайға түсе қоймас. Екі білекті сыбанып, күн-түн демей, жұмыс істеуге тура келетін болар. Сен әлі жассың. Біз сені Шым­кент обкомына екінші хатшылыққа ұсынбақ едік, осында бір бюро мүшесі « Ол жас жігіт, жаңа облыстан бастағаны жөн » деп отырып алған соң, оның пікірімен санаспасқа болмады. Ол үшін бізге ренжіме, қолдан келген жәрдемімізді сенен аямаспыз, – деді.
Шынымды айтсам, « осы бір бюро мүшесінің » мұнан кейін де алдымнан жол кесе беретіні сол бір сәтте ойыма келмепті. Екінші хатшыдан жылы лебіз есітіп, көңілім орнына түскендей болды. Сөйтіп тұрғанда, Қонаевтың кабинетіне Торғай облысын құру жөніндегі ұйымдастыру бюросының құрамына ұсынылатындар шақырылды. Бюроның құрамы обкомға хатшылыққа, облаткомға төрағалыққа ұсынылатын бес адамнан ( Құсайынов, Трофимов, Го­лубенко, Герасимов және мен ) тұратыны келісілген екен. Олардың әрқайсысымен жеке-жеке сөйлесілгендіктен әңгіме ұзаққа созылмады. Мәскеуге, КПСС Орталық комитетіне барып қайтатынымыз ескертілді. Ертеңіне Мәскеуге жүріп кеттік. Партия ұйымдастыру бөлімінде менің әріптестерім, әдеттегідей дабырласып, партияның солдаты екенін айтып, қайда жіберсе, сонда баруға дайын екенін білдіріп жатты. Бұл маған ұнаған жоқ. Ау, бұларды Колымаға немесе Чукот­каға қара жұмысқа жегіп жатқан жоқ қой. Саяқсыған кейбіреулер болмаса, обкомға хатшы, облаткомға төраға болып барғысы келмейтіндер табыла қоймас. Шашы ағарып, егде тарта бастаған адамдарға осылай сөйлеуге бола ма? Торғайда үйте қалам, бүйте қалам дейтін болсам, өзімнің ұжданыммен ымыраласқандық болар еді. Торғайда қандай қиыншылықтар күтіп тұрғанын да жақсы білем. Сенім білдірілетін болса, қолдан келгенді аямаспын деп ойлаймын.
Шамасы, менің қысқа қайырған жауабым ұнап қалса керек, бөлім меңгерушісі де іле-шала: – Сөзсіз сенім білдіріледі, жолдас Жәнібеков, сіздің партиядағы қызметіңіздің табысты болатынына күмәніміз жоқ, – деді. Мұнан кейін бәрімізді Орталық комитеттің хатшысы И.В.Капи­тоновқа алып барды. Ол секретариат мәжілісі алдында кездесіп, болашақ қызметімізге байланысты қарсы пікір туған болса, біліп алғысы келетінін айтты. Біз үндемеген соң, секретариатқа қатысатынымызды ескертті. КПСС Орталық комитетінің секретариатына М.А.Суслов төрағалық етті. Біз есік жақтағы іргеге қатар орналастық. Михаил Андреевич Сусловты 1968 жылғы шілде айында болған БЛКЖО Орталық Комитетінің бюросына Капитоновты ертіп келгенде алғаш рет көрген едім. Онан кейін де жүзтаныстығымыз әр түрлі жағдайларда жалғаса түскен болатын. Сол жолғы бюрода сөйлеген сөзінде Суслов Одақтық спорт комитетінің басшылығын нығайту үшін оған төрағалыққа КПСС Орталық комитетінің мүшесін тағайындау қажет болып отырғанын және оған бірден бір дайын тұрған С.П.Павловтың кандидатурасы екенін айта келіп, БЛКЖО-ға бірінші хатшылыққа Е.М.Тяжельников ұсынылатынын айтты. Зал тым-тырыс бола қалды. Сонда қалай, спорт, комитетіне басшылыққа КПСС Орталық комитетінің мүшесі қажет болғанда, комсомолға ондай мәртебесі бар хатшының керек болмағаны ма?
Е.М.Тяжельников болса, КПСС Орталық комитеті түгіл, БЛКЖО Орталық комитетіне де мүше емес қой – деп ойланып қалдым да, не де болса осындай сұрақ беруге бел байлап, енді қолымды көтере берейін дегенімде Белоруссия комсомолының жетекшісі Г.Н.Жабицкий « Дұрыс! » деп қалғаны. Сол-сол екен, менің мәскеулік, украиндық, ленинградтық әріптестерім де Сусловтың ұсынысын қолдап ала жөнелді. Ертеңіне пленумда ол кісі кешегі айтқанын тағы да қайталады. Сұрақ бергендер болған жоқ. Осы бір сәт менің есіме түсіп, секретариат мәжілісінде өзгеше ойға шомып отыра беріппін. Суслов бізге қарап « Сіздердің үлкеніңіз кім? » деп сұрағанда, Голубенко орнынан ұшып тұрып: « Мен! » деп жауап берді. Шамасы ол өзін жас жағынан бәрімізден үлкен санаған және Сусловтың бірінші хатшылыққа кім ұсынылады деп сұрап отырғанын ұқпаса керек. Әңгімеге Капитонов араласып, бірінші хатшылыққа Құсайынов, екіншіге Голубенко, облаткомға төрағалыққа Трофимов, обкомге хатшылар болып Герасимов, Жәнібеков ұсынылады дей бергенде, Суслов: « Ә, бәсе, мұнда кім десем, комсомол да отыр екен ғой » дегені. Несін жасырайын, буыным босап, орнымнан тұруға шамам келмеді.
Оны байқады ма, қайдам, « партия қызметінде табысты болуыңа тілектеспін » деп Ми­хаил Андреевич ойын тамамдады, Сонымен, Секретариат біздің кандидатураларымызбен бірінші облыстық партия конференциясына шығуға келісімін берді. Мейманханаға келсек, Орталық комитеттің кезекшісі іздеп жатыр екен. Сұраса келгенде, ертең сенбі күні сағат 3-те Л.И.Брежневтің қабылдайтынын айтты. Жұрт әлде қандай сұрақ беріп қалады дегендей сан алуан « цифрларын » еске түсіріп, әлек болды да қалды. Мен болсам, Леонид Ильичпен бұрын да әріптестеріммен бірге кездесіп, әңгімесін тыңдаған сәттерім болғандықтан, әбіржи қойған жоқпын. Керісінше, жақсылап дем алып, тамақтанып алдым. Бір жолы БЛКЖО Орталық комитетінің пленумына Л.И.Бреж­нев келді. Пекиндегі кеңес елшілігін хунвэйбиндер қоршап алып, қыр көрсетіп жатқан мезет болатын. Үзіліс кезінде біздер, бюро мүпіелері, бұқпантайламай, кеңес – қытай қатынастарына байланысты оған бірнеше сұрақ беріп, нақтылы жауап алдық. Соның бір-екеуін ғана келтіргім келіп отыр: Сұрақ: Леонид Ильич! Пекиндегі кеңес елшілігі қоршау жағдайында. Біздің елдің арына, намысына тиетін сөздер айтылуда. Қытай жағы кеңес адамдарының өміріне кепілдік бере алмайтынын да ескертті. Бұл табандарыңды жалтыратыңдар дегені емес пе? Біздің сіресіп отырғанымыздың себебі не?
Жауап: Менің жас достарым! Лепірме жастықпен сендерге көп мәселелерді түсіне қою қиын екенін мен жақсы білем, бұрын бірлесіп, пайдаланып келген Шығыс Қытай темір жолын, Порт-Артурды, Дальнийді Қытайға бергелі қашан. Онда қалған барлаушыларымыз да жоқ. Пекиндегі Кеңес елшілігі болса, біздің ең соңғы құлағымыз бен көзіміз іспетті. Елшілікті алып кетсек, Қытайдағы оқиғалардан мүлдем хабарсыз қалатынымыз хақ. Сондықтан неге де болса шыдап бағып, артын күтуге тура келеді. Сұрақ: Лю Шаоци Қытай Компартиясының бас идеологтарының бірі емес пе еді? Ол неліктен қуғын-сүргінге тап болды? Жауап: 1961 жылы Қытай Халық Республикасының төрағасы Лю Шаоци соңғы рет ресми сапармен Кеңес Одағына келді. Хрущев ауру болғандықтан, қытай делегациясымен Ленин­градқа, Киевке бірге барып, қасында болу маған тапсырылған еді. Бір кеште екеуміз оңаша қалғанда Лю Шаоци: « Мұны, Брежнев, мен саған ғана айтып отырмын. Қытайда « Үш қызыл ту » ( адымды секіртпе, халық коммунасы, сара бағыт ) саясатын жұрттың бәрі бірдей құптамайды. Бірақ, Мао Цзедунның орны басқа ғой, онымен санаспауға болмайды » дегенді айтқан еді.
Бәлкім, Лю Шаоцидің сыр білдірмегенімен, өзімен іштей келіспейтінін сезген Мао оны Бирмаға мемлекет делегациясымен жіберіп, шет жерде жүргенде орнынан түсіруге қам жасаған болар. Мәскеуге қайтып оралғанан кейін, Хрущев қанша қайталап сұраса да, қытайлық қонақтың « тек саган ғана айтып отырмын » дегенін ескеріп, арамызда болған әңгіме жөнінде сыр шертпедім – деп Леонид Ильич өз ойын бітірген еді. Торғай облысының өкілдерін Брежнев өзінің Ескі алаңдағы кабинетінде қабылдады. Оған Капитонов та қатысты. Үстіне спорт курткасын кигеніне қарағанда, генсек қала сыртынан келгенге ұқсайды. Маған бұрынғымен салыстырғанда түрінде шаршағандық бар, бұғағы салыңқылау, жүріс-тұрысы бәсеңдеу болып көрінді. Әрқайсымызбен қол алысып амандасып болғаннан кейін, стол басына отыруды өтінді де, облыстарың қай жерде болады, картадан көрсетіңіздерші деген соң Құсайынов қабырғада ілулі тұрған бедерлі картадан шамалап Торғай облысының орналасқан жерін көрсетті. Әрқайсымыздың алдымызға бір-бір чашка шәй, бір бас қант, печенье қойылды. Әлде генсектің сұсы басты ма, немесе оның қарапайымдылығына қайран қалып, отырып қалды ма, әйтеуір шәйға ешкім жақындаған жоқ. Мен бол­сам, әңгімені шәй ішіп отырып тыңдадым, оның айтқандарын қойын дәптеріме түсіріп алдым.
Торғайлықтардың әбіржіп отырғанын байқаған Капитонов әрқайсысының алдына бір-бір парақ ақ қағаз, қалам қойды. Олар да есітіп отырғанын жаза бастады. Генсектің әңгімесі 43 минутқа созылды. Ең алдымен ол біздің ешқайсымыздың Торғайға байланып қалмайтынымызды ескертті. Мен де баяғыда Молдавияға бірінші хатшылыққа ұсынылғанымда, халық шаруашылығында жүзімнен басқасы шамалы жерде не істеймін деп ренжіген едім. Олай болмай шықты. Өнеркәсіптік экономикасы да, ауылшаруашылығы да шарықтап, қатар дами бастаған елде қызмет еткенімді өзіме мақтаныш етемін. Торғайдың жағдайында ылғал жинау мәселесін қолға алған жөн. Сіздерде кішігірім далалық өзендер баршылық, солардың алдын буып, суын жайып алса, шабындық болар еді, ойлы-қыратты жерлерге тоспа жасалса, суармалы егістіктің көлемін ұлғайтуға мүмкіндік туар еді. Торғайдың жер қойнауы кенге бай. Ол да өз кезегін күтіп тұр... Осыларды айтты да Брежнев жәрдемшісін шақырып алып, Қонаевпен байланыстыруды өтінді. Бұларға көмек керек. Мен шет елден қайтып оралғанша өзің айналыса тұрарсың. Ал енді ары қарай тыңдай тұр: « Мен бүгін, Дімәш, бір қабан атып алдым. Анада сенде болғанда атып алғанымыз мұнымен салыстырғанда торай болып көрінуі мүмкін » – деп, Дімекеңе « Көріскеншесін! » айтып сөзін бітірді.
Бір бірімізге қарап, аң-таң қалдық. Әрине, атып алған шошқасы жайлы мақтаныш сезімін досына біз шығып кеткен соң-ақ білдіруге болатын еді-ау – деген ой көңіліме орала берді. Әлде бұл кісіні өмір қажыта бастаған ба, қалай? Орындарынан тұрып, генсектің кабинетінің кіре беріс есігінің алдына барған Брежнев, Капитонов бәрімізбен қол алысып, қоштаса бастады. Кезек Голубенкоға келе бергенде, ол азамат бұл жолы да кешегі Сусловтың алдындағы әдетіне басып, тағы бір орынсыз қылық көрсетті. Көңілі босаған адам кейпіне ене қалып: « Леонид Ильич, біз сіздің сеніміңізді ақтаймыз! », – деп еді, шүбәсіз, көпе-көрнеуді ұнатпағандықтан айтылған « Ақтамай көріңдерші! » деген жауап алды. Голубенконың өзіне де сол керек еді. Басшыларға жағынам деп бет алдына көпіре беруге бола ма? Мәскеуге барған іс-сапарымыз осымен аяқталды. Осыған байланысты облыстық партия конференциясы өткенге дейін күнделікті жұмысқа басшылық ету үшін Қазақстан Компартиясы Орталық комитетінің Торғай облысы бойынша Ұйымдастыру бюросы құрылды. Қарашаның аяғына таман Қонаев ұйымдастыру бюросының мүшелерін Арқалыққа алып барып, партия активіне таныстырды. Актив жиналысында сөйлеген сөзінде Қонаев ең алдымен оның болашағынан үлкен үміт күттіретін облыс болатыны жайында айтып берді.
Торғай облысы, – деді ол, – жоғары механикаландырылған ауылшаруашылықты өлке. Мұнда 110 кеңшар, 2 ұжымшар, ауыл шаруашылығы тәжірибе станциясы жұмыс істейтін болады. Облыс аймағында 2 миллион гектарға дейін дәнді дақылдар егілетін бола­ды. Егіншілікті мал шаруашылығымен ұштастыра жүргізуге болатын мүмкіндіктер де бар. Шаруашылықтардың өз ресурстарын толық пайдалануына жағдай туғызу үшін олардың мемлекетке қарызы түгелдей алынып тасталатынын ескертті. Облыстың жер қойнауы пайдалы қазбаларға – бокситке, темір рудасына, мысқа, қоңыр көмірге, руда емес материалдарға бай. Мұның езі болашақта тау-кен өнеркәсібін кеңінен дамытуға мүмкіндік береді. Облыс орталығы Арқалық әсем сәулет ансамбльдері, кең және түзу даңғылдары, демалыс аймақтары бар көрікті қалаға айналады. Аэропорт салынғаннан кейін, ол осы заманғы әуе лайнерлерімен Мәскеумен, Алматымен, басқа облыс орталықтарымен байланыстырылатын болады. Транспорт пен байланыс қызметі артады. Арқалық – Есіл, Арқалық – Торғай асфальтты жол құрылысы, барлық кеңшарларды, ұжымшарларды өзара байланыстыратын автомобиль жолдарын салу қолға алынады. Радиореле жүйесі іске қосылады; оқу ағарту, мәдениет, денсаулық сақтау салалары қарыштап дамытылатын болады.
Мұнан кейін бірінші хатшы біздің әрқайсымызға жеке-жеке мінездеме бере келе, маған кезек келгенде: « Жәнібековтың өзі арыз беріп, осы жаққа қызметке ауыстыруды сұранды » дегенде жұрт ду қол шапалақтап қарсы алды. Құрмет көрсеткендерге басымды иіп, ризашылығымды білдіргеннен басқа маған ештеме қалмады. Бұрын басшы қызметтерде болған, менімен таныс үш қарт жиналыстың аяғына қарай маған жақындап келіп: « Қарағым-ау, сен шынымен-ақ осы жерге өзің сұранып келдің бе? Мына кісінің айтқаны әдемі әңгімеге көбірек ұқсайды екен. Мәнісін өзің түсіндірсең қайтеді? » дегенді айтты. Мен оларға: « Дуалы ауыздан шыққан әңгімені өздеріңіз естідіңіздер ғой. Мен оған не қосып алайын » деп күлдім. Актив жиналысы бітісімен, Қонаев Алматыға қайтып кетті. Далалық аэродромда оны шығарып тұрғандағы әріптестерімнің қал-ахуалынан байқағаным Құсайыновтың көзіне жас алып, « іздегенім осы ма еді, облыстың өзін былай қойғанда, орталығының да тәртіпке келтірілмегені мынау, мұнда менің күнім қандай болмақ » дегендей күйзеліске түсіп, жермен жылжып бара жатқан АН-24 ұшағының соңынан қарап ұзақ тұрып қалғаны. Трофимов пен Гера­симов болса, сыр білдірмеген болып төмен қарай берді. Голубенко қолындағы бір бет қағазға түсіргендеріне қарап тұр еді.
Сырт жағынан үңілгенде көргенім – кімнің қайда орналасатыны жайында екен. Сол аэропорт басында Құсайынов өзінің кабинетіндегі демалыс бөлмесіне, Трофимов « Тургайалюминстрой » тресінің бірлі-жарым іс сапарымен келгендер түсетін бөлмесіне, Герасимов – « Дорстройға » орналсатын боп келісілді. Голубенконың жергілікті аупарткомде хатшы болып істегендіктен, мұнда өз пәтері болатын. Маған жақында ғана Арқалықтан көшіп кеткен бір жас жігіт босатқан тұрғын үйдің бесінші қабатындағы жалғыз бөлмелі пәтер белгіленіпті. Обкомға қызметке орналасқандықтан, Алматы жоғары партия мектебін мерзімінен бұрынырақ бітіруге мұрсат алған 28 тыңдаушы ( оларды жұрт қыс ауасына орай біркелкі киінгендіктен « 28 торғай комиссары » деп атап кеткен болатын ) аупарткомның мәжіліс залына, ал болашақ бөлім меңгерушілері – үйдің өн бойына созылатын ұзын дәліздің бір қанатына төсектер қойып уақытша жайғасатын болды. Құсайынов Герасимовқа салынып жатқан жатақхананы тездетіп, уақытша мейманханаға айналдырып, қызметкерлерді сонда орналастыруды жүктеді. Өзіме тиесілі пәтерге орналаспақ болып, артынып-тартынып келгенде терезенің қуысынан үрлеген қардың еденге үйіліп қалғанын көріп, шынымен-ақ шошынып кеттім.
Мен далада қалмаспын, тіпті болмай бара жатса, кабинетіме-ақ жайғасармын, ал комсомол қызметкерлеріне жатар орын ұсына алмауы мүмкін деген оймен, қасыма еріп келген облыстық комсомол комитетіне бірінші хатшылыққа ұсынылатын Бекболат Бірбаевқа есік-терезесінің қуыстарын бітеп алып, қызметтестерімен осында орналаса тұруды тапсырдым. Сөйтіп, болашақ комсомол комитетінің 16 қызметкері мұндағы жатақ бөлме мен кухняға жайғасты. Өзім аупарткомға барып, ондағы қонақ бөлмесіне, облатком төрағасының бірінші орынбасарлығына ұсынылатын С.Асқаровтың қасына орналастым. Комсомол бізді о бастан жауапкершілікке, қиыншылықтарды жеңе білуге, ең негізгісі – адал қызмет етуге үйретті. Торғайға қызметке барғаныма ренжімеймін. Керісінше, Арқаның қақ ортасына орналасқанымен, әртүрлі себептермен қазіргі заманғы қатынас жолдарынан, байланыс құралдары мен коммуникацияларынан тысқарылау қалып, дәстүрлі өнері мен мәдениеті замана керісіне малығып үлгіре қоймаған, табиғатынан адал, ержүрек адамдар мекен еткен өлкеде, партия қызметін қазақтың ұлттық дәстүрлерін, киім-кешегін, әуез аспаптарын, халық әндері мен билерін, қолөнерін тарихи-этнографиялық тұрғыдан зерттей түсумен ұштастыра беруте мүмкіндік алдым. Болашақ шығармашылығыма, ізденістеріме даңғыл жол ашқан аса жауапты, жаңа кезең Торғайда басталған еді.
ТОРҒАЙ ӨҢІРІНДЕ ТҮГЕСКЕН ЕДІК Өндіргіш күштері дамымаған, қойнауында қазба байлықтары жеткілікті бола тұра, кішігірім боксит кеніштерінен басқа мардымды өнеркәсібі жоқ, ауыл шаруашылығы дән өндіру бағытында ғана біржақты өркендеген, жол қатынасы нашар, байланыс құралдары мен коммуникациясы жетілдірілмеген, халқының мәдени-тұрмыс жағдайы төмен, қысы ұзақ, үскірік желді, қарлы-боранды, жазы – керісінше қысқалау, қуаң да ыссы болып келетін Торғай даласында жаңа облыс құру оңайға түсе қоймайтын еді. Облыстың бір бірінен ерекшеленетін екі бөлігін – тың игергендіктен едәуір дәрежеде жоғары механикаландырылған ауыл шаруашылығы бар солтүстік аймағы мен негізінен жайылымды мал шаруашылығымен айналысатын, күш-қуаты аз, жұмыс қолы жетісе бермейтін, қазіргі заманғы игіліктерден құр алақан қалған десе де болатын оңтүстік аудандарын өзара теңгестіру үшін де қыруар қаржы, уақыт керек еді. Торғайдың экономикасы мен мәдениетін дамытудың негізгі шама-шарқы облыстық партия конференциясында, облыстық кеңестің сессиясында айқындалып, іске кірісіп те кеттік. Облыстың өнеркәсібі ол құрылғаннан кейінгі алғашқы үш жылда өнім шығарудың жалпы көлемі жағынан да, оны тарату жағынан да табысты болды. Өнім тарату бұрынғымен салыстырғанда екі есе өсті. Жол құрылысының көлемі ұлғайды, жүк тасымалдаудың айналымы артты, өзіндік құны кеміді.
Бірқатар жаңа өнеркәсіп, транспорт және байланыс орындары, олардың ішінде Есіл керамзит-бетон зауыты, Державин, Есіл тігін фабрикалары іске қосылды. Арқалықта аэропорт, теміржол вокзалы салына бастады. Бесжылдықтың үш жылында мемлекетке жоспарда белгіленген астықтың 68 проценті тапсырылды. Мемлекетке 43 мың тонна ет, 34,8 мың тонна сүт, 7,6 миллион дана жұмыртқа сатылды. Жүн өткізу 2800 тоннаға жетті. Мал ба­сы өсе бастады. Сол жылдары облыста 900 мыңға жуық қой, 25 мың жылқы болды. Жас облыстың мәдени өмірінде де елеулі өзгерістер пайда бол­ды. Арқалық маңызды мәдениет орталығына айнала бастады. Жаңадан құрылған облыстың халық шаруашылығын дамытудағы, әсіресе астық өндірудегі қол жеткен табысы жоғары бағаланды. Мәселенің бұл жағы мерзімді баспасөзде, облыс басшыларының ресми баяндамаларында, сөйлеген сөздерінде жан-жақты талданғандықтан маған әңгімеміздің желісін негізінен мәдени-парасаттық, әлеуметтік-тұрмыстық, халық-ағартушылық игіліктерге құрған жөн болар деп ойлаймын. Бір ғажабы мұнда тосыннан түгескендердің көзіне ең алдымен түскені бұрын анау-мынауға бой бере қоймаған, Аманкелді сарбаздары жалғастырған сонау Торғай батырдың заманынан басталған ерлік істерімен белгілі, ержүрек елдің жаңа жағдайдағы рухани жүдеушіліктен басылып, жаншылып қалғаны еді.
Жергілікті бір басшы қызметкердің облыс құрылғанға дейінгі Арқалықтағы өмір Қазақстаннан көрі Ресейдегідей еді дегені де есімде бар-тын. Бақсақ, мұнда қазақша ұран да жазылмайды екен. Қазақ мектебі атымен болмапты. Облыстағы кітап қорының басым көпшілігі орыс тілінде, ал жекелеген кітапханалардан қазақ кітабы табыла бермейтіні белгілі болды. Клубтар, кітапханалар жетіспейді екен. Кеңес мемлекеті бойынша елді жаппай радиоландыру 30 жылдарда аяқталды делініп келсе де, мұнда ол бастала қоймағанға ұқсайды. Оған дәлел – халықтың отыз процентке жетер-жетпесінің ғана ресми тіркеуден өткен радиоторабының қызметін пайдаланып келгені. Теледидар ол кезде атымен жоқ болатын. Ауылдық жерлерде магазин, мед­пункт, монша жетіспейтін. Арқалықтың өзінде әмбебап магазин, көпшілікке арналған емхана, ресторан жоқ болатын. Бүкіл қалада 25 орындық жалғыз монша жұмыс істейтін. Жасыратыны жоқ, беті-қолымызды қарға жуып жүрген сәттеріміз де болды. Жағдаймен алдын ала танысқанда мектептердің басым көпшілігі орыс тілінде жұмыс істейтін болып шықты. Кілең қазақ тұратын аудандарда қазақ және орыс тілдерінде қатар оқытатын мектептерде отыратын орын жетісе бермейтіні анықталды. Бұған әрине, қолайлы жағдай жоқ жерлерде орыс кластарын көптеп ашқызып жүрген белсенділер айыпты болса керек.
Олай дейтінім, мәселен, бесінші қазақ класында 43-45 бала отырса, бесінші орыс класында 5-6 бала ғана оқиды. Біріншісінде шәкірттердің шектен тыс көптігіне байланысты мұғалімдер оның әрқайсысына, түгелдей көңіл бөліп үлгіре алмайды екен. Ал орыс класында тілге жетік маманданған мұғалімдер жоқтың қасы болып, өзара қатынаста орысша сөйлесетін ортаның – орыс, украин, ең болмағанда татар балаларының жоқтығынан мұнда да сабақ көп жағдайда қазақша өткізіледі екен. Бір жолы Державин ауданындағы « Шолақсандық » кеңшарының бөлімшесінде үшінші орыс класында қазақша сабақ беріп жатқан неміс мұғалимасынан « Мұныңыз қалай, балаларды жарымжан етуге болмайды ғой » дегенімде: « Мен енді не істеуім керек, орысшаны ұға бермейді, өзара сөйлесетін бірлі жарым орыс балалары да жоқ, өзім қазақша білетін болғандықтан ана тілінде түсіндіруге тура келеді » деп жауап қайырған еді. Сайып келгенде, қазақша да, орысша да оқып жүрген қазақ балалары болғандықтан екі класты қосып жіберіп 25 баладан бөліп оқытатын екі қазақ класын жасайын десе, оған ата-аналар ( олардың баласын қай тілде оқытам десе еркі бар-тын ) көне қоймайды.
Оның үстіне балаларын орысша оқытқысы келетіндер – кеңшар директоры, парторг, ауылкеңес төрағасы, бас бухгалтер, бас агроном сияқты қолында лауазымы барлар мәселенің дұрыс шешімін табуына керісінше ықпал етіп келген. Сөйтіп, қазақ класында да, орыс класында да балалар тиянақты білім ала алмайтыны белгілі болды. Облысқа іс сапарымен келген оқу министрі К. Балахметовпен бірге Арқалықтан жетпіс шақырым жердегі « Қайыңды » орта мектебінде 7 « А » класындағы орыс тілі сабағына кіргенде көргеніміз министрдің өзін де қайран қалдырды. Тақтаға шақырылған қызға мұғалима өзі айтып « Ее зовут Ольга » деген сөздерді жазғызды. Шамасы, министр қатынасып отырған сабақта тақтаға шақырылған оқушы мұғалиманың дұрыс оқиды деген қыздарының бірі болса керек. Ол: « Ео забот Олга » деп жазды, мұғалиманың өзі де оның қатесін шығара алмады. Кластан шыққан соң министр маған басын шайқап « мынауыңыз шынында да сорақылық екен » деді. Ендеше бізге ең болмаса, жағдай жоқ жерде кілең қазақ балаларынан орыс класы дегенді ашқызудың қажеті жоқ екеніне меңзейтін нұсқау хат жіберсеңізші. Мұндай жағдай жалғыз бізде ғана емес шығар дедім. Ол коллегияда қарап, жауап бергізем деп еді, хабарсыз кетті.
Облыстық партия комитетінің бірінші хатшысы Сақан Құсайыновпен алғашқы әңгімеміз осындай мәселелердің төңірегінде бол­ды. Сақан Құсайынұлы мейлінше сақ адам бола тұра, өзінің тарапынан менің бастамаларыма кедергі жасамайтынын білдіріп: – Саған не жәрдем керек екені өзіңе түсінікті ғой. Не болса соны мәселе ғып күнде маған келе берме, егер біреу тыңдамай басынып бара жатса ( ондайлар болған емес ), басқаша сөйлесетін боламыз, – дегенді айтты. Онымен қоймай, бір жолы обкомның пленумында өзінің идеологияға қатысты мәселелерге онша жүйрік емес екенін паш ете келіп: « Мен өмір бойы шаруашылықпен, несін жасырайын, мемлекеттік жоспардың орындалуын қадағалаумен айналыстым. Ал біздің идеологымыз жасы кіші болса да менен көп біледі, көпті көрген адам, сондықтан оның « ақ дегені алғыс, қара дегені қарғыс » болуы керек » – дегенді айтып салды. Мен қысылыңқырап қалдым. Үзіліс кезінде: – Сәке-ау, бірінші хатшы идеология жұмысын білмейді деп айтуға бола ма? Мұнан кейін мына жұрт біз жөнінде не ойлайды? Ол: – Не ойласа оны ойласын, онда менің жұмысым жоқ. Әлде сенің өз салаңда менен көбірек білетініңді бұлар аңғармайды ғой деймісің, – деп сөзін доғарды.
Өмірімде талай-талай басшылармен қызметтес болдым ғой. Сақан Құсайыновтай ісіне берік, мейлінше адал, қызметтестерімен қарым-қатынаста қатаңдықты қуаттайтын басшыны кездестірген емеспін. Әсіресе оның күнделікті басшылығына, әрбір бөлімнің, тіптен обкомды қойып, облаткомның басқарма, бөлім басшыларына дейін телефон соғып, қайда не болып жатқанын сұрастырып, іске ықпал етіп отыратынына қайран қалатынмын. Ауыл шаруашылығын жете түсінетіні сонша қыста жазға, жаздың жағдайына қарай қысқа алдын ала нақтылы шаралар белгілеп отыратын. Әлі есімде, бір жолы 1971 жылдың 10-қаңтарында бір мәселені ақылдасып алмақ болып, Құсайыновқа барсам өте ренжіп отыр екен. Мәнісін сұрағанымда 10 маусымда қуаңшылық болатынын айтты. Мен де білгенімді айтып, қазір қар жауып тұр, халық тәжірибесіне жүгінсек, сіз айтқан күні жаңбыр жауады емес пе? Сенер-сенбесімді білмей, жұмысымды бітіріп шығып кеттім. Сәкең көп болса екі күнге қателесетін еді. Бақытымызға орай, бұл тек Арқалық ауданында ғана өте шыққан табиғаттың құбылысы болды. Сақан Құсайынұлымен осылайша Торғай өңірінде түгескен едік. Тіл табысып, бірімізді біріміз толықтырып отыратындай дәрежеде, қоян-қолтық қызмет еттік. Еңбегіміз заяға кеткен жоқ.
Онда өткізген жылдар есіме түссе « Торғай » деген қасиетті сөз жүрегіме – жылылық, бойыма қуат беретіндей болады да тұрады. Кейіннен Еңбек Ері атанғанда Сақан ағамыз үлкен толқу үстінде « Жігіттер, алтын жұлдыз тек менікі ғана емес, бәрімізге ортақ, керек болса кезектесіп тағайық » деген еді. Бұл да оның қатарынан озған парасатты, иманды адам болғанының тағы бір белгісі. Ол шын мәнінде Еңбек ері еді. Алғашқы ұйымдастыру бюросынан сол бір қиын мезеттің ыстық-суығын бірге көтеріскендердің қатарында Ю.Трофимов ( облатком төрағасы ), В.Голубенко ( обкомның екінші хатшысы ), Ф.Герасимов ( обком хатшысы, кейіннен басқа қызметке ауысып кетті ) болды. Біраз уақытты артқа салып, қатарымызға М.Сағдиев, Е.Башмаков, Қ.Тұрысов қосылды. Бәріміз бірігіп, Торғайдың қатал мектебінен өттік. Бірге есейдік. Әйтсе де маған, қызмезтес достарыма қанша арқа сүйегеніммен, олар кездестіре қоймаған қиыншылықтары мен азабы мол мәселелермен айналысуға тура келді. Бізге ең алдымен облыстық газеттер шығарып, радионы сөйлету керек еді. Көптеп-көмектеп жүріп, әупірім-тәупіріммен 1971 жылғы 15-қаңтарда облыстық « Торғай таңы », « Тургайская новь », газеттерінің алғашқы сандарын шығардық.
Облыстық радионы сөйлету үшін қондырғыдағы жылжымалы « Буря » радиостанциясын пайдаланбақ болып, діңгегін керіп, қармалауыштарын жайып жұмысқа кірісе бастадық. Түнде жел көтеріліп, радиостанциямызды құлатып кетті. Қайтадан тұрғызып, тағы да әуре-сарсаңға түстік. Облыстық радионың позывнойына осы өлкеге кеңінен тараған, халықтың құлағына сіңіп кеткен әуендердің бірін пайдаланбақ бо­лып, ақын, жыршы, әнші, күйшілерді жинап, ақылдасқанымызда ешкім мардымды ештеңе ұсына алмады. Олай болса, « Аманкелді » фильміндегі батырдың маталып, арба үстінде бара жатқанда ыңылдап айтатын әуенін пайдалансақ қайтеді? Қағазға түсіріп, әртүрлі аспаптарға ойнатып қарасақ, өте қонымды, есте қаларлықтай болып шықты. Торғай облыстық радиосының позывнойы осылай дүниеге келген еді. Бірде Торғайға келген Д.Қонаевтың: « Мен бүгін Өзбекқалидің ( ол кісі де мені осылай атайтын ) позывнойымен ояндым » дегенін естігенде төбеміз көкке жеткендей болды. Сөйтіп, « Арқалықтан сөйлеп тұрмыз » деп басталатын алғашқы хабар эфирге шықты. Онда-мұнда лек-лек болып жүрген жұрт. Кейбіреулер көздеріне жас алып: « Ойпырма-ау, бізде де осындай болады екен-ау » – десіп жатты.
Торғайдың тұрақты, байырғы халқының жағдайымен таныса келгенде байқалғаны – жылдар бойы оның тілінен, мәдениетінен, дәстүрлі өнерінен, тұрмысынан, мінез-құлқынан, әдет-ғұрпынан көрінетін ұлттық ерекшеліктерінің ескеріле бермегені. Ең алдымен тұрмысқа қажетті мәселелерді шешіп алмай тұрып, оны жоғары сезімталдыққа шақырудың қисыны жоқ екенін тың игерген Жаңадала ауданында болғанда өз көзіммен көрдім. Тың игерген жерлердегі кеңшарлардың құрамында әдетте бұрынғы ұжымшардың негізінде ұйымдастырылған мал өсірумен айналысатын, көбіне қазақ мекендейтін, бір-бір бөлімшесі болатыны бар. Жаңадала аупарткомының хатшысы X.Нұрғалиевті ертіп алып, осындай ауылдарды аралағанда 4 кеңшардың бөлімшелерінде көргенімізді сөзбен айтып жеткізу қиын. Қиқы-жиқы орналасқан, іші-сырты адам көргісіз үйлер. Жер-көктің бәрі малдың көңі мен қиы. Үйлерінде ағаш еден, терезенің ашпалы көзі бола бермейді екен. Мақтасы шыққан көрпе-төсек, кір-қожалақ бала-шаға, кемпір-шал. Ауыз бөлмеде тауық ұстайтындықтан үйге танауыңызды баспай кіріп-шығу қиын. Монша, магазин, медпункт де­гендер атымен жоқ. Мектеп те өзінің атын ақтай бермейді. Төрт кеңшарда болып, бесінші шаруашылықтағы осындай бөлімшеге қарай ойыса бастағанымызда, X.Нұрғалиев: « Сіз мені кешіріңіз, біз кеңсеге келіп кете береді екенбіз. Мына көргендеріміз сұмдық қой.
Маған ұрысқаныңыз орынды болатын еді, үндемегеніңіз жаныма батып тұр. Келесі кеңшарға бармай-ақ қойсақ. Мен сізге мәселені аудандық кеңестің сессиясына шығаруға уәдемді берейін » – деді. Ол солай істеді де. Тиісті шаралар белгілеуге көмегін аяған жоқ. Бірақ мәселе тек Жаңадалада ғана осындай қалде емес еді. Оны облыс деңгейінде көтеру қажеттігі осылай туған болатын. Кейіннен осындай иесіз қалған елді мекендердің әрқайсысына паспорт жасалып, облыстық аудандық жоспарлау орындарына, об­лыстық ауыл шаруашылығы басқармасына тапсырылды. Елу үйі бар елді мекендердің әрқайсысында мектеп, клуб немесе қызыл бұрыш, медпункт, магазин, монша салынуы қадағалана бастады. Бірде Жанкелдин ауданының « Албарбөгет » кеңшарында болғанда қырдың басына тұрғызылған, сырты ақталған кішігірім екі-үш бөлмелі үйге көзім түсті. Сұрастыра келгенде, бұл содан бір жыл бұрын салынған монша болып шықты. Өкініштісі оған бірде-бір рет от жағылмапты, керек десеңіз құрылысшылардан қалған қоқсық та шығарылмай іште қалып қойыпты. Тағы бір жолы Аманкелді ауданының « Сарыторғай » жылқы зауытынан облыстық кеңестің депутаттығына кандидат болып ұсынылдым. Шаруашылықтың экономикасымен бұрыннан таныс болғандықтан басшыларға жиналысқа дайындала беріңдер дегенді айтып, сайлаушылармен кездесуден бұрын 25 үйде болып, тұрмысымен таныстым.
Бір кейуана « балам, әлгі пәтер іздеп жүрген маман сен емессің бе? » деп еді, оған пәтер іздеп жүргенім жоқ, жиналысқа келіп ем, сіздердің жағдайларыңызбен танысып жүрмін деп аты-жөнімді айттым. Мұнда да көргенім Жаңадаладағыдай, көң басып қалған үйлер, алқам-салқамы шыққан шарбақ, бір түп ағашы жоқ аула, үстел орындығы, төсегі жоқ отбасылары, газет жазғызып алмайтын, кітап оқымайтын зиялылар... Жиналыста шығып сөйлегендер кеңшардың жетістіктерін айтып, мақтаныш сезімін білдіріп жатты. Маған кезек тигенде, айтылғандарға қосылатынымды білдіріп болған соң, кімнің үйінде не көргенімді айтып бердім. Жерге жататындардың арасында құныспен ауыратындар көн болады, мұны неге ескермейсіздер? Шарбақты жөндеп, аулаға ағаш отырғызу қолдан келетін шығар дей келе, басқа да мәселелерге тоқталдым. Үш-төрт айдан кейін есеп беруге келгенде, дөңгелек үстелдердің пайда болғанын көрдім. Шамасы, кеңшар жасатқан болса керек, дуалға сүйеулі тұрған күйінде, үстіне бір рет отырып шәй да ішілмепті. Кейін үшінші рет келгенде тұрмыс құрудың тәртіпке түсе бастағанын көріп, ризашылығымды білдірдім. Дәл осындай жағдай басқа кеңшарларда да кездесті. Кішігірім елді мекендерді дамытуға қатысты шаралар да белгіленді.
Магазин, клуб, медпункт, әсіресе, монша салу қолдау таба бастады. Мәдениетке, тұрмысқа қатысты мәселелердің бірқатары халыққа мәдени жағынан қызмет етудің деңгейін көтерудің перспективалы жоспары арқылы шешілді. Қол өнерін дамытуға, ұлттық дәстүрге бетбұрыс жасай бастадық. Физкультура мен спорт, әсіресе ат жарысы, қазақша күрес, бокс, жеңіл атлетика жандана түсті. Елді мекендерді көркейту, көгерту, олардың санитарлық тазалығын сақтау жұмыстары дағдыға айналды. Фестиваль мен мәдениет қызметкерлерінің бірінші съезіне дайындық, барлық мәдени-ағарту мекемелерін мәдени орталықтарға айналдыру ұранымен өтті. Бірінші « Торғай әуендері » фестивалі 1971 жылғы 19-20-маусымда Арқалықта болып өтті. Фестивальға деген құштарлықтың құдіретінен облыс орталығының халқы бұл күндері төрт-бес есе өсті десе де болатындай еді. Көрші облыстардан келгендер де аз болған жоқ. Фестиваль ашылардың алдында обкомның қасынан өтіп бара жатқан бүктетіліп қалған бүкір қартты тоқтатып, сәлемдескеннен кейін жөн сұрасқанымызда: « Қарағым, кәрі қойдың жасындай ғана ғұмырымыз қалды. Өлсек те Арқалыққа барып, қызықшылық көріп өлейік » деп Жанкелдин ауданындағы « Ақкөл » кеңшарынан келгенін айтқанда, талайды көрген менің өзім де фестивальдің ел арасында соншалықты құрметке ие болғанына қайран қалдым.
Ақмоладан телефон соққан обком хатшысы Ф.Халитованың: « Ау, бұл не қылған « Әуендер », жұрттың бәрі сіздің облысқа көшіп бара жатқан сияқты » деп қанағаттанғандығын білдіргеніне рахметімді айттым. Таңертеңгі сағат 7-де ашық машиналарға орналасқан Алдар көсе, Жиренше, Қарашаш, қулар, скоморохтар мен масқарапаздар « керней, сырнай тарттырып, даңғыра, дабыл қақтырып » Арқалықтың негізгі көшелерімен жүріп өтіп, қала халқын мерекеге шақырды... Сағат 10-да ұлттық киімдер киіп, транспоранттар мен плакаттар көтерген фестивальға қатысушылардың шеруі басталды. Бұл шынында да естен кете қоймайтын, тамаша көрініс еді. Әсіресе сарбаздарымен келе жатқан Аманкелді, Әліби Жанкелдиннің « қызыл керуені », шәкірттерімен бірге тұрған Ыбырай Алтынсарин, орыс былиналарындағы үш батыр, қазақ тұрмысынан, тың игергендердің өмірінен көріністер үлкен әсер қалдырды. Ән салып, билеген жастар. Шарықтаған әуез, шалқыған әуен, самсаған саз үні аспанды басына көтергендей. Қаланың орталық алаңында фестивальдің ашылу салтанаты болды. Ресми сөйленген сөздер тосыннан ұйымдастырылған концертке ұласып кетті. Концертті жүргізген Алдар көсе алаңда жиналғандардың ішінен өзінің ескі досы Қожа Нәсірді көріп, ортаға шақырып, бір-бірінен көрген-білгенін сұрасып жатты.
Кейінгі фестивальдарда бұл екеуінің сын-ескертпелерінен тиісті қорытынды шығаратын дәстүр пайда болды. Қаланың клубтарында, спорт алаңдарында фестивальдық конкурстар, жарыстар өткізілді. Олар бірте-бірте басқа да фестивальдық бағдарламалармен – ән, би кештерімен ұласып кетті. Ертеңіне жұрттың көптен күткен қызықшылығы – бәйге, көкпар, жорға жарыс, күміс алу, жамбы ату, « қыз қуу », « қазақша күрес » болды. Конкурстердің қорытындылары шығарылды, жеңімпаздары айқындалды. Съезді С.Құсайынов ашып, баяндама жасау үшін маған сөз берді. Съезде негізінен мәдениеттің заттық-техникалық және кадрлық базасын жасау, мәдени-ағарту мекемелерінің жұмысын жақсарту мәселелері көтерілді. Мәдени даму оқу-ағарту, денсаулық сақтау ісімен тікелей байланысты болғандықтан оларға қатысты мәселелер де сөз болды. Оның өзіндік себептері де бар-тын. Бізге сол 1971 жылдың өзінде 48 клуб пен кітапхананы толық жөндеуден өткізумен, 22 клубтың құрылысын аяқтаумен, кітапханалардың жалпы санын 215-ке жеткізумен қатар мектептердегі орынды 51,5 мыңға, балалар мекемелеріндегі орынды 9,5 мыңға, ауруханалардағы төсек санын 2625-ке жеткізу ауадай қажет болатын. Съездің соңында Торғай облысының барлық интеллигенциясына үндеу қабылданғанының да түпкі мәні осындай ұлағатты мәселелерге байланысты еді. Қазіргі заманғы елдің тұрмысында радио мен теледидардың алатын орны ерекше.
Солай бола тұра, Торғай даласындағы елді мекендерді жаппай радиоландыру ісінің кенже қалтаны олардың құлазыған кеңістікте сирек, бір-бірінен едәуір қашықтықта орналасқан кішігірім тұрақтар болғанымен де байланысты болса керек. Өйткені, әрбір радионүкте мемлекетке жүз сомға түсетіндей етіп жоспарланатын болған. Онан бір-екі сом асып кететін болса-ақ, қыруар шығын деп есептелетін де, ондай радиоландырумен тиісті мекемелер айналыса бермейтін. Ал біздегі әрбір радионүктеге сым ағаш, кабель өнімдері, т.б. Бесжылдық жоспарда ондай каражат көрсетілмегендіктен одақтық және республикалық байланыс министрліктеріне кайта-қайта шапқылап жүріп, жергілікті мүмкіндіктерді коса пайдалана отыра, Қазақстанның сол кездегі байланыс министрі Ә.Елібаевтың тікелей жәрдемімен 30-40 жыл бойы істелмеген жұмыстарды бітіріп алдық. Облыс халқына мәдени-тұрмыстық жағынан кызмет көрсетудің деңгейін көтерудің перспективалы жоспарына сәйкес селолар мен ауылдардың облыстық байқауларын өткізу дәстүрге айнала бастады. Облыста жүргізілген алғашкы баспасөзге жазылу науқанының барысында жұрттың қазақ басылымдарына ден қоя бермейтіні байқалды. Оны « Тургайская новь » газетімен салыстырғанда « Торғай таңына » жазылудың мардымсыздығынан да аңғардық. Тіпті обкомда қызмет ететіндердің ішінен екі-ақ адам ( лекторлар тобының жетекшісі Маханбетов пен мен ғана ) қазақша газеттерге жазылғанын көріп, партия ұйымының хатшысынан қазақ қызметкерлерінің бәрін бір-бір басылымға қосымша жазғызуды өтіндім.
Келесі жылы өздері-ақ қазақша басылымдарға жазылатын болып, дағдыланып кетті. Осындай жағдайды өзгерту мақсатымен жергілікті партия ұйымдарына барлық казақ ауылдарын аралап шығып, баспасөз таратуда қалыптасқан жағдаймен танысуды өтіндім. Нәтижесінде жұрттың кейбір елді мекендерде бірде бір газет жазғызып алмайтыны анықталды. Баспасөзге жазғызуды оның маңызын түсіндірумен катар жүргізгендіктен қазақ газет-журналдарына жазылушылардың саны көтеріліп шыға келді. Қайдан білейін, мұнымның біреулерге ұнамайтыны ойыма да келмепті. Алматыдан Орталык комитеттің насихат бөлімінің меңгерушісі А.Плотников арнайы телефон соғып: – Сіздерде қазақша басылымдарға жазылушылар неге көбейіп кетті? Әлде сіз мұны орыс газеттерінің есебінен жүргізіп жатыр деп ойлап тұрған шығарсыз. Сөз саптауыңызға қарағанда, мұндай шаруаның бұйрық пен біте қоймайтынын түсінгіңіз келмейді ғой деп ойлаймын. Білгіңіз келсе, айтып берейін, қазақ ауылдарында подворный обход жасап, түсіндіру жұмыстары аркылы казақ басылдымдарына жазғызып жатырмыз. Келіп көргіңіз келсе, қонағымыз боларсыз, – дедім. Кітап саудасының жағдайы облыс аймағында бұрын газет таратудан да нашар болыпты. Оны не бәрі төрт-ақ кітап магазинінің жұмыс істегенінен де аңғаруға болады. Кітап саудасы әдетте зат сататын магазиндер арқылы жүргізіліп келген. Магазин сөрелерінің бір бұрышына 40-50 кітап тастап, ақпар беріп отыра бергенге ұқсайды.
Оның айналымы да ешкімді еліктіре қоймапты. Қазақ тіліндегі әдебиетке нақтылы сұраныс жасалмағаны былай тұрсын, кілең қазақ қоныс тепкен Аманкелді, Жанкелдин аудандарының өздеріне бөлінетін кітаптың 80 проценттен астамы орыс тілінде жіберіліп келген. Жақсы, Державин сияқты қазақ, орысы аралас тұратын аудандарға қазақ кітабы мүлдем жіберілмей келген десе де болатындай екен. Облыс құрылған соң кітап саудасын қайта құруға тура келді. Ол үшін кеңшарлар мен ұжымшарлардың орталықтарында бір-бір магазин ұйымдастыру міндетін алға қойдық. Үш жылда жаңадан 79 кітап магазині ашылды. Кітап базасы толығынан инвентаризацияландырылды. Кітап тасымалы қадағаланатын болды. Кітап тарату жүйеге келтірілді. Мәселен Аманкелді, Жанкелдин аудандарына жіберілетін кітаптың 80 проценті қазақ тіліндегі, 20 проценті орыс тіліндегі әдебиеттен бөлінетін болса, Есіл, Октябрь сияқты қазағы аз аудандарға жіберілетін кітаптың 80 проценті, керісінше, орыс тілінде, 20 проценті қазақ тілінде бөлінетіні келісілді. Кітап саудасы дұрыс жолға қойыла бастағандықтан, сатылатын кітап жетіспейтін қалге тап болмас үшін Одақтық « Союзкнига », « Коопкнига » бірлестіктерімен тікелей қатынас орнатып, ай сайын бір-бір вагон кітап алып тұратын болдық. Алматыдағы « Қазкітап » бірлестігіне жіберген өтініштеріміз де аздап орындала бастады.
Торғайдағы кітап саудасындағы өзгерістерді Казпогребсоюз да қолдады. Сөйтіп біздің облыс баспасөз таратудан, кітап саудасының көлемі мен айналымы жағынан алдыңғы қатарлы индустриалды аймақтардың деңгейіне көтеріле бастады. АРҚАЛЫҚТЫҢ АҚ ТАҢЫ Арқалықты кішігірім аудан орталығынан қазіргі заманғы облыстың бас қаласына айналдыру мұнда өріс ала бастаған екпінді құрылыста ( БЛКЖО Орталық комитетінің 1971 жылғы 18-наурыздағы қаулысымен Арқалық қаласы бүкілодақтық екпінді құрылыс болып жарияланған еді ) ғана емес, оның коммуникацияларын жақсартумен, мәдени деңгейін көтерумен де байланысты еді. Мұның өзі іске асырылатын жобалардың, көпшіліктің қатысуымен өтетін шаралардың қай-қайсысына да болса астаналық сыйпатта мән беруді талап ететін. Оның үстіне жұрттың бұрын болмаған жаңалықтарды қала өміріне ендіре беруді күтіп отыратыны да көріне бастаған еді. Өкініштісі, біздің мұнымыз біреулерге ұнамады ма, қайдам, әлде біреулер бұзақылық көрсеткісі келді ме, әйтеуір 30 желтоқсан күні түнде бейбастық жасағандар мұз қалашығының біраз жерін ойрандап кетіпті. Жабыла кірісіп, 31 желтоқсан күні қалашықты қайтадан қалпына келтірдік. Оның қаңқасының арасына орнатылған электр қағанақтары, неон тізбектері әртүрлі жарық бергенде мұз қалашығы ертегідей жайнап сала берді. Мұздан қаланған « сарайды » көргенде, әсіресе балалардың қуанышының шегі болмады. Халықаралық ынтымақ күні – 1-мамырды өткізуге дайындық та қызғылықты болды.
Үкімет мінберлерін Алматыдағыдай етіп орналастырып, қаланың орталық алаңын безендірдік. Радиоландырып, одақтың және республиканың айбарларын ойнаттық. Ракетницалардан атқызып, мерекелік салюттың имитациясын жасадық. Мінберлердің алдынан тартқан шеру де жұрттың көңіл күйін көтеріп тастады. Соңғы кезге дейін осында басшы қызметте болған В.Голубенконың айтуына қарағанда, бұрын мінбер алдынан үндемей өтетін қала халқы, онан жолданған мерекелік ұрандарға « уралап » жауап беріп жатты. Облыстың құрылғанына бас-аяғы екі жарым-үш жылдай уақыт өтпей жатып-ақ, Арқалықта аэропорт, автовокзал, теміржол вокза­лы, байланыс үйі, облыстық аурухана, дәріхана, қонақ үйі салынды, педагогтік институт, екі арнаулы орта оқу орны, жобалау институты, филармония, театр, музей ашылды. Облыстың тарихи-өлкетану музейін жедел түрде ұйымдастыруға себепкер болған халық батыры Аманкелдінің 100 жылдық мерейтойы еді. Музей ашу үшін ең алдымен оны орналастыратын жай керек, онда қоятын экспонаттардың болуы шарт. Олар бізде жоқ десек те болатын. Құсайыновтың ұсынысы бойынша музейге бұрынғы Арқалық аупарткомының үйі ( аудан орталығы көрші Но­вый поселкесіне көшірілген болатын ) бөлінді. Экспонат қорына негіз болсын деп Қостанай, Ақмола, Орынбор музейлерінен Торғай тарихына қатысты құжаттарды сұратып алдық. Сөйтіп, үкіметке ұсыныс жасадық.
Министрлер кеңесінің шешімімен Торғай облы­стық музейі Көкшетауда ұйымдастырылуға тиіс болған музейдің орнына құрылды. Музейге бөлінген ғимаратта ішкі-сыртқы жаңғырту жұмыстарын өзіміз жүргізсек те, оның экспозициясын орналастыратын жергілікті суретшілер болмағандықтан Челябинскі қаласындағы мамандарға қолқа салуға тура келді. Музейдің тақырыптық-экспозициялық жоспарын түзуге белгілі ғалым Алан Медоев шақырылды. Экспонаттар жинастыра бастадық. Аманкелдінің туының суретін архивтен тауып алып, қайтадан қалпына келтірдік. Батыр опат болғанда әйелі Балымның айтқан жоқтауын ел арасынан іздестіріп жүріп, оның келінінің аузынан жазып алдық. Кейіннен ол белгілі әнші З.Есбергенованың орындауында таспаға түсіріліп, музей экспозициясына пайдаланылды. Қазақтың дәстүрлі қолтума өнерінің бірқатар үздік нұсқаларын ел арасынан жинап алдық. Шынымды айтсам, осы музейден басталған қазақтың көне тарихы, этнографиясы мен дәстүрлі өнерін зерттеуте құштарлық менің кейінгі шығармашылық ізденістеріме арқау болды. Музей қорындағы шамамен алғанда XIX ғасырдың аяғына жататын, аты-жөні белгісіз ұстаның қолынан шыққан асадал мен төсек ағаш қазақтағы ағаш шекпесінің бұрын еш жерде кездеспеген бірден бір үлгілерінен саналады. Асадалдың қапсырма есігіндегі ою желісінен күн шұғыласына малынып, гүл шоғы шиыршық атып, көтеріліп келе жатқандай болып көрінеді.
Мұның мәні ұстаның шексіз қозғалыс, мәңгілік өмірді ғана емес, әлемдегі өзара байланыстылықты, үйлесімділікпен реттелген тәртіпті « бітпес » өрнегі арқылы бейнелегеніңде, сонымен қатар қазақ ою-өрнегінде сирек кездесетін, келер ұрпаққа бақыт пен жақсылық тілеудің көне белгісі – лотостың, ежелден келе жатқане игі ниет нышаны – қырғауылдың бейнесін пайдаланғанында жатыр. Асадалдың суырмаларында құпияға толы әлем кеңістігінің белгісі – шеңбер, алыс қашықтыққа меңзейтін ерсілі-қарсылы жол, әуе толқыны, бұлт, жаңбыр бейнеленген. Кеңістік белгісі – шеңберге келіп тірелетін мазмұндық тұтастықты құрайтын жапырақтар арқылы дүниенің құрылымы, жер бетіндегі өмір келбеті көрсетілген. Бұл мұрадан асадалды жасаған шебердің материалдың ыңғайына, іс тапсырушының тілегіне сай, көркемдік жағынан теңдесі жоқ, қазақтың аспан әлеміне қатысты түйсік-түсінігін аңғартатын ғарыштағы сарынына құрылған сурет желісін жасағанын көреміз. Ал төсекағаш болса қазақтағы ағаш шекпесінің жапырақ, беде, шиыршық бейнелерімен толықтырылған көлемді ( бас-аяғы, бағаналары ), тайпақы ( қаналары ), теспелі ( әшекейлі бөлшектері ) болып келетін негізгі үш түрінің бірдей пайдаланылғанымен ерекше. Асадалдағы, төсекағаштағы шекпе мәнерлі бояумен безендірілгенімен де құнды. Бұларды музейге алғызудың өзі де оңайға соққан жоқ еді.
Олар Аманкелді сарбаздарының аттарын баққан, батырдың қолбаласының мүлкі болатын. Аупартком хатшысы Қ.Алматов арқылы сұратқанымда, оның жесірі « қараңқалғырлап » маңына жуытпапты. Жолым түсіп, Торғай поселкесіне өзім келгенде, Алматов мені « жаман сөз айтып салса, ұятқа қаласыз » деп ол әйелмен жолықтырғысы келмесе де, амалсыздан ертіп баруға мәжбүр болды. Мені машинада қалдырып, өзі үйге сүңгіп кетті. Бір-екі минут өтпей-ақ, бір әйел далаға шығып маған қарады да, үндеместен қайтадан үйіне кіріп кетті. Мен де іле-шала үйіне енгенде әйел төсек ағаштың қасында көзіне жас алып тұр екен. Бұдан бес жыл бұрын дүние салды. Оның көзіндей болып қалған мүлкімді қалай қиып берейін. Әйтсе де, қарағым, « ел үшін » деген екенсің, ала ғой. Бірақ орнына жылтыратылған бір шкаф, бір төсек алып берсін. Мен болсам, ертеңге қалдырсақ айнып кетер деп, магазиннен сұрағанын дереу сатып алып келуді өтіндім. Оны әкелген машинаға үйдегілерді тиеп алып, рахметімізді айтып, кете бердік. Кейіннен байқағаным – әлгі әйелдің жылына бір-екі рет музейге келіп, өзінен алынған заттардың қасында ұзақ отырып, үйіне қайтып кетіп жүргені.
Бір жолы бір үйде қымыз ішіп отырып, оны сапырып, құйып отырған ағаш табақ пен саптыаяққа көзім түсті. Сұраса келгенде білгенім – ыдыс-аяқ мал-мүлкі қатталған бір байдың қыстауында көмілген заттардың ішінен алынған екен. Табақ онша құнды болып шықпағанымен, саптыаяқтың тұтқасындағы теспелі шекпе шебер жасалғаны көрініп-ақ тұр. Ат-түйедей қалап алып, оны да музейге әкеп өткіздім. Тағы бір ауылда болғанда қымызының дәмін татқызу үшін үйіне шақырған ақсақал қонақ бөлмесіне майауза төсетіп жатқанда қорадағы байлаулы иттің алдындағы төрт адамға арналған ескі астауды көріп, мұның мәнісін түсіндіруді өтіндім. Астауды 1900 жылы Торғай өңіріне белгілі ағаш ұстасы шапқан екен. Соңғы кезде оның тұрмыстан шығып қалғанына байланысты астаудың осы бір данасы итаяқ ретінде пайдаланыла бастаған. Оны маған сыйлауды өтінгенімдегі шалдың таң қалғанын көрсеңші. Обком хатшысына итаяқтың керегі не? Қазір музейдегі ең бағалы экспонаттардың бірі. Жанкелдин ауданында болған бір іс-сапарымда молданың құран шығарып берем деп бір үйден күміспен күптеп, алтынмен аптаған қара кісе белбеуді алып кеткенін естіген едім. Молда да тұрақтамай, қоныс аудара берді. Мен де шаршамай-шалдықпай іздестіре бердім. Ақыры үш жыл өткеннен кейін Арқалық ауданының « Қайыңды » кеңшарынан табылды.
Қанша саудалассақ та му­зейге бере қоймады. Ауызба ауыз сөйлесуге өзім барсам, үйінде жоқ болып шықты. Бірге еріп барған аупартком хатшысы шалмен өзінің келісе алатынын айтып, кісебелбеуді баласынан сұрап алды да музейге әкеп өткізді. Оны қабылдап алған музей директорына иесінің сұрағанының бәрін берсеңдер де қолдан шығарып алмаңдар деп қатаң тапсырдым. Бірақ, жоғын қуа келген молданың: « Аруақтардың көзі еді, ең болмаса жұртқа көрсетіп, кайтып әкелейін » дегеніне иланып, мен жоқта облатком төрағасының орынбасары Ә.Дүйсеновтың рұқсатымен кісебелбеуді қайтарып беріпті. Сол кеткенен молда-екең ұзағынан кетіп, қайтып музейге жақындамай қойды. Біздің қолымызға абайсызда түскен осы бір кісебелбеудің күміс шытырларында бейнеленген ай, жұлдыз суреттері, бал арасының, құстардың кескіндері, « дүниенің төрт тұсының » белгісі, « оқшантайларының » мазмұндық желісі бұрын маған кездеспеген және арнайы зерттеуді талап ететін заттық-тұрмыстық мәдениеттің үздік ескерткіші еді. Қазір оның қайда екені және кімнің қолында кеткені белгісіз. Аса құнды тарихи құжаттар мен саны жағынан көп болмағанымен қазақтың дәстүрлі өнерінің озық нұсқаларынан саналатын экспонаттар жинап алғандықтан музей экспозициясын ғылыми-танымдық, тарихи-этнографиялық, мәдени-тұрмыстық сыйпатта құрастыру көзделді.
Бұған А.Медоевтың өз коллекциясынан бөлген, сол сияқты қолында рұқсаты бар музей археологы В.Логвиннің басшылығымен Ұлыжыланшықта, Терісаққан аңғарында жүргізілген қазба жұмыстары арқылы табылған ескерткіштер мүмкіндік беретін еді. Келушілердің абайын бірден бұрып алу үшін « Қазақ мәдениетінің түпкі бастауы » деп аталатын бірінші кіріспе бөлім әдейі қараңғыланған кішігірім залға орналастырылды. Ондағы арнайы жарық түсірілетін әйнек колпак астына Ұлыжыланшықтан қазып алынған, археологтар пошымына қарап « Үтікше » деп атап кеткен, осыдан кем дегенде 2700 жыл бұрын өмір сүрген ежелгі заманғы ұстаның садақ жебесін түзететін құралын, қола дәуірінен қалған екі аяқты шеңбер ( күн ) іспетті адам бейнесі қашалған құлыптасты, қазақтың « Шекпе » өрнегімен әшекейленген торғайдың дәстүрлі қаптама кірпішін қойдық. Түсініктеме ретінде « Қазақ мәдениетінің түпкі бастауы » деген жазу берілді. Қалғанын экскурсия жүргізушілер өздері жалғастырып әкете беретін. Екінші бөлім соңғы тас ( неолит ) дәуірінде қазақ жерін мекендеген тайпалардың тастағы бейнелеу өнеріне арналды. Мұнда қазақ халқының арғы тегін құраған дала тайпаларыныц айналадағы ортаны эстетикалық тұрғыдан игеруге ұмтылысын, меңіреу табиғатқа көзқарасын, өмір салтын, бейнелеушілікке құштарлығын, алғашқы таңбалардың үлгілерін көрсетуге тырыстық.
Ежелгі сақтардың аңтабы стиліндегі әшекейлі бұйым-танымдарында бейнеленген кейбір оқиғалардың мазмұны қазақ аңыздарында қайталанып, ұрпақтан ұрпаққа алмасып келгені айтылды. Экспозицияда ежелгі үйсін, қаңғүй, түркі, қыпшақ мәдениетіне қатысты ескерткіштерге де жеткілікті мән берілді. Музей экспозициясындағы соңғы төртінші бөлім қазақ халқының этнографиясы мен тұрмыстық мәдениетіне арналды. Негізгі экспонат қазақтың киіз үйі болғанымен Торғай өңіріндегі қазақ ұсталары соққан тұрақты мекенжайдың нұсқаларына да көңіл бөлінді. Торғай елінің кілемтоқымашылығына ( « Торғай түрі », « Алтыауыл кілем », « Арабы » т.б. Музейдің үлкен бір залы облыстың құрылуына, мезеттің негізгі оқиғасы – Торғай тыңын игеруге қатысты мәселелерге арналды. Тың игерген шаруашылықтардың қалыптасуы Евдокия Андреевна Зайчукова іргесін қалаған « Двуречный » кеңшарының, Сартай Ома­ров ұйымдастырған « Сарыөзен » кеңшарының, т. б. ұжымдардың игілікті істері мен жетістіктері арқылы көрсетілді. Залдың ортасына кеңшар директорынан аупартком хатшысына дейін көтерілген сол өңірдің беделді шаруашылық ұйымдастырушыларының бірі С.Омаровтың кеңшардың алғаш қазығын қаққанда украиндық достарымен бірге тұрған және басқару орны ретінде пайдаланған шатыры жайылды. Шатырдың ішкі жиһазы да бастапқы қалпындай етіп орналастырылды, Тағы бір зал қазақ халқының патша үкіметінің отаршылық саясаты мен жергілікті шонжарлардың озбырлығына қарсы 1916 жылғы ұлт-азаттық көтерілісіне арналды.
Аманкелді сарбаздарының жазалаушы отрядтарға қарсы жүргізген ұрыс қимылдары, әскери ұйымдасуы, тактикалық жетістіктері мен кемшіліктері толығынан ашылды. Экспозицияға пайдаланылған тарихи құжаттар, көтеріліс қамтыған жерлердің картасы, Аманкелді батырдың туы, көтерілісшілердің қару-жарағы, киім-кешегі, қозғалыстың халық поэзиясы мен прозасындағы көрінісі жөніндегі мәліметтер қарулы күрестің ұлт-азаттық кейіпте болғанын айқындай түсетін тұстарының бұқпантайланбай көрсетілгені келушілерді қызықтыратын. Облыстық музейдің сол экспозициясы ел арасында кеңінен қолдау тапты. Оны тамашалау үшін жұрт алыстағы ауылдардан да, көрші облыстардан да ағылып келіп жататын. Мал қыстату кезі болатын. Бір жолы Аманкелді ауданындағы « Родник » кеңшарында болғанымда жасы ұлғайған үш қарт әдейі келіп сәлемдесіп: – Әлгі Жәнібек деген бала сенбісің, қарағым? Арқалықта мөзей деген бар екен. Сонда болып, өзіміздің ел екенімізді бірінші рет ұқтық. Мөзейді сен ұйымдастырған екенсің, сол үшін ризашылығымызды білдіргелі келіп едік, – дегенді айтты. Ойлап қарасам, менің өзім де музейге, оның тәрбиелік маңызына соншалықты мән бере бермейді екенмін. Ақсақалдардан естігенім менің ойлағанымнан асып түсті. Өкінішке қарай, Торғайдың облыстық музейі кейіннен жаңа экспозициясын құрастырған кезде бастапқы алған бағытынан айрылып қалды да, бірін-бірі қайталай беретін қатардағы өлкетану музейлерінің біріне айналып кетті.
Торғайдың ән мен күйге бай, дәстүрлі өнері сан қырлы елі үшін Арқалықта облыстық әуезді драма театрының ашылуы аса маңызды оқиға болды. Мәскеудегі М.Шепкин атындағы театр көркем өнер училищесінде бізден бұрын ұйымдастырылған Тал­дықорған облысы үшін қазақ студиясы ашылып, онда бір топ жастар артистікке дайындалып жатқаны жөнінде бұрын естігенім бар-тын. Бірде Алматыға, Орталық комитетке барғанда, Мәдениет министрі Ж.Еркімбековпен жүзбе-жүз кездесе кеттік. Ол: – Біз бір қолайсыз жағдайға тап болдық. Жаңадан театр ашуға жағдай жоқ деген сылтау айтып, талдықорғандықтар дайындалған труппаны қабылдай алмайтынын білдірді. Оны театрларға бөліп, таратып жіберейік десек, оның да есебін таппай, қиналып жатқан жағдайымыз бар – деді. Театрды Арқалықтан ашайық. Жағдай толығынан жасалатын болады. Бұған сеніңіздер, – дедім. Қазақ әуезді театрын қалай ұстамақсыз? Мен дереу Арқалыққа телефон соқсам, Құсайынов орнында екен. Ол театр құруды қызу қолдайтынын білдірді. Сол күні-ақ Министрлер кеңесіне Құсайынов пен Трофимов қол қойған теле­грамма келді.
Онда театрдың уақытша, арнаулы үй салынғанша жаңадан тұрғызылып жатқан, колоснигі, айналмалы сахнасы, оркестрге арналған ойығы болатын « Горняк » мәдениет үйіне орналаса тұратыны, шығармашыл тобына бірден пәтерлер бөлінетіні, басқа да жағдай туғызылатыны айтылды. Сөйтіп Талдықорғанға арналған театр бізге берілді. Мәскеуге облатком төрағасының орынбасары мен облыстық комсомол комитетінің хатшысы жіберіліп, болашақ артистерге түсініктеме жасалды. Олардың Арқалыққа келуін күтпей-ақ, арнайы пәтерлер, жылы киім дайындала бастады. Мәдениет министрі мәселе қойғанда демалыста болған Талдықорған облыстық партия комитетінің бірінші хатшысы Б.Сәдуақасов қайтып оралғаннан кейін театрды қайтарып беруді талап еткенде, үкіметтен « пойыздың кетіп қалғанын » айтқан жауап алыпты. Бұл да труппа Мәскеуден келмей жатып жасалып бітті. Жасыратыны жоқ, обком хатшысы ретінде мені сол кездің өзінде-ақ Торғай театрының ұлттық қасиеттерге, тарихи-этнографиялық бағыттағы әуезді драматургияға, бірте-бірте оперетта жанрына ден қоятын өзіндік бет-пішіні болса деген идея билеп алған болатын. Бәлкім, сондықтан да болар, М.Әуезовтың « Айман-Шолпан », « Қарақыпшақ Қобыланды » пьесалары бойынша дайындалған спектакльдер біздің театрдың жүйелеуінде тарихи-этнографиялық, мәдени-тұрмыстық наным-танымға қосатын үлесі мол қойылымдар болып шықты. Гладков, М.Г.Дмитриев, В.К.Смирнов секілді профессорлары бар Шепкин училищесіне алып барған-ды.
Олар да қолдан келген жәрдемін бізден аяған жоқ. Бірқатар спектакльдер сол Мәскеудің өзінде, училищенің қоюшы-режиссерларының күшімен дайындалатын болып келісілді. Театрдың шығармашыл ұжымы негізінен Мәскеудегі Шепкин училищесінің түлектерінен құралғанымен Алматы консерваториясын Хадиша Бөкееваның класы бойынша бітіргендермен толықтырылды. Оларға Арқалыққа келісімен бәріне бірдей жаңадан салынған көп қабатты үйден пәтер бөлінді. Қыс кезі жақындап қалғандықтан облсовпроф арқылы әрқайсысына қаптал тон, жылы аяқ киім, бас киім алып берілді. Балалары бақшаға орналастырылды. Азық-түлікпен қамтамасыз ету жағы да қарастырылды. Актерлердің көпшілігі Мәскеуде орыс тілінде оқып, білім алғандықтан қазақ тілінде кілтіксіз сөйлей білуін қамтамасыз ету үшін олармен арнайы дәрістер жүргізіле бастады. Кейіннен бұл жұмыспен қазақ сахнасының саңлақтарының бірі, халық артисі Зәрипа Сүлейменова айналысты. Актерлердің дене тұрпатын қалпында сақтау үшін спорт шеберінің басшылығымен таңертеңгі репетицияның алдында гимнастикалық жаттығулар өткізіліп келді. Обкомның лекторлар тобының жетекшісі С.Маханбетов аптасына бір рет актерлермен мезеттегі жағдай жөнінде әңгіме өткізіп тұрды. Театр өзінің шымылдығын тұңғыш рет 1972 жылы 24-желтоқсанда М.Әуезовтың « Айман-Шолпан » пьесасы бойынша жасалған әуезді комедиямен ашты. Театрдың құрамында хор, кордебалет болмағандықтан артистердің бәрі бірдей ( Көтібар мен Маманнан басқалары түгелдей ) өлең айтып, би билейтін спектакль жасауға тура келді.
Мұның өзі бас режиссер Жамбылбек Есенбековтың шығармашыл ізденісінің нәтижесі еді. Бұл жағынан алып қарағанда біздің « Айман-Шолпан » опереттаға жақындатылған қойылым болып шықты. Алғашқы спектакльді әуезшілердің тапшылығынан 4-5 аспап қана сүйемелдеді. Жартылай симфониялық оркестр Б.Лагоданың басшылығымен кейіннен құрылған еді. Көрермен қауым әсіресе Мұхтар Манаповтың, Шолпан Айтқожанованың, Рашида Әліқұлованың, Досжан Жанботаевтың, Тұрарбек Айтқожановтың өнеріне риза болды. Ол оның қазақ сахнасында осы уақытқа дейін өріс алмай келе жатқан әуезді комедия, оперетта жанрында да жұмыс істей алатынын айқындай түскенінде еді. Спектакльге қатысқан актерлердің негізінен драмалық қалыпты, ерекшеліктерді сақтай отыра, оған әуездік әр, өң бере білгені құптарлық болды. Бірінші спектакльді 43 минутқа кешігіп бастауға тура келді. Оған себеп – жұрттың шешінгісі келмейтінін айтып, тұрып алғанында еді. Біз бұрын концертте де, кинода да тонымызбен, пальтомызбен отыра беретінбіз, театрда сырт киімімен отыруға болмайды деген қайдан шыққан тәртіп? Театр әкімшілігі де айтқанынан қайтпаған соң, көрермендер ақыры сырт киімін гардеробқа өткізуге мәжбүр бол­ды. Алғашқы спектакльге келгендердің жарымына жуығы бала-шаға болғандықтан партердің айырығымен әрі-бері жүгіріп, жұрттың мазасын кетірді.
Ептеп қызып алғандар қарқылдап күліп, ойына келгенің айтып жатты... « Театр гардеробтан басталады » дегендей, о бастан көрермендердің мәдениетін көтерумен айналысуға тура келді. Кешкі спектакльдерге балалардың жіберілмейтіні, залға сыртқы киіммен, ласталған аяқ киіммен, мас болған қалыпта кіруге болмайтыны, сахнадағы оқиғаға байланысты бөсіп кетуге, кейіпкермен қосыла сөйлеп, көршінің мазасын кетіруге болмайтыны ескертілді. Кейіннен театрда көрермендер мәдениетін көтеру университеті жұмыс істей бастады. Жас шығармашыл ұжымның өміріндегі екінші белес – оның француз композиторы Флоримон Эрвенің « Түлкі бикеш » ( « Мадему­азель Нитуш » ) опереттасын сахнаға шығарумен байланысты еді. Спектакльді қоюға Шепкин училищесінің қоюшы-режиссеры, про­фессор Владимир Константинович Смирнов шақырылды. Бұл қазақ тілінде бірінші рет қойылатын оперетта болғандықтан оған деген ықыласымыздың шегі жоқ еді. Спектакль театрға жаңадан пайдалануға берілген « Горняк » мәдениет үйінде ( театрдың өз үйінің жобасын жасау Мәскеудегі « Гипротеатр » жобалау институтына тапсырылған еді ) қойылатын болғандықтан оған дайындықты театрды жабдықтаудан бастадық. Жылына небәрі 90 театр мен мәдениет үйін қамтамасыз ете алатын бүкіл елдегі жалғыз театр жабдықтары зауыты. Саратовта орналасқан болатын.
Оның жоспарына енбеген біздің театрды жабдықтау оңайға түспейтіндіктен, обком хатшысы, меңің бұрынғы комсомолдағы әріптесім Виктор Ти­мофеевич Дувакинге өтініш айтып, Б.Бірбаевты жіберуге тура келді. Сол кісінің көмегімен сахна жабдықтарын бір айдың ішінде алып, құрастыруға кірісіп те кеттік. Театрдың салтанатты, күделікті және ішкі шымылдықтары, сах­на жамылышы, төсемдері Алматыдағы қазіргі Республика сарайының шеберханасында тігілді. Актерлердің киімі бұрын « Айман-Шолпанға » киім-кешек тігілген Мәскеудің Кіші театрының шеберханасында жасалды. Арқалыққа келген В.К.Смирнов театрдың үйін қарап шығып, оркестр ойығының тар, тіптен деңгейінің шектен тыс төмен жатқанын айтып, дыбыстың сахна астына кететін қаупі барын ескертті. Сондықтан партердің бірінші қатарындағы орындарды алып тастап, « шұңқырды » қайтадан жасауға тура келді. Владимир Константиновичтің талай театрларда болғанын, бірақ ашылуына жалғыз күн қалғанда оркестр ойығын қайтадан жасап және жабдықтап үлгіргенді көрмегенін айтып күлгені есімде қалды. Көрерменге жаңа театрда жаңаша қызмет көрсету мақсатымен, онда шәй, кофе ұсынатын, қымбат бағалы шампан шарабымен, конфеталармен, шығыс тәттілерімен қамтамасыз етілетін буфет, әуез салоны ұйымдастырылды.
Бұлар кейіннен әсем киінген жұрттың спектакль басталар алдында, үзілістерде тынығатын, бой көрсететін орындарына айналды, Арқалық түгіл аса ірі, тіптен астаналық қалалардың өзінде көрермендердің спектакль аяқталуын күтпей-ақ, артистерге қол соғып, құрмет көрсетпестен жан ұшыра гардеробқа жүгіретінін көріп жүрміз. Мұның бұйрықпен немесе тәртіпке шақырумен орнына келе қоймайтынын ескере отыра, осы бір ыңғайсыз құбылысты да реттедік. Ол үшін спектакль аяқталуға жақын қалғанда залдың барлық төрт есігін түгелдей жапқызып, олардың алдына жұрттың артистер сахнадан кеткенше күте тұруын әдеп сақтай еске салатын кезекші әйелдерді қойып жүрдік. Залда қалып қойғандықтан көрермендер сахна жабылғанға дейін, тіптен оны қол соғып қайта-қайта ашқызып, артистерге құрмет көрсете береді екен. Бірте-бірте көрермендерді спектакль аяқталғанда орындарынан тұрып қол соғуға дағдыландырдық. Оның бір жағындағы төртінші қатарға Құсайынов әйелімен, екінші жағына мен жолдасыммен орналасып, спектакль аяқталысымен орнымыздан тұрып қол соғатын едік. Бізге еріп, өзгелер де орындарынан тұрып артистерге құрмет көрсететін. Бұл да әдетке айналып кетті. Арада екі-үш айды артқа салып, залдың барлық есіктерін ашық тастайтынды шығардық.
Енді жұрттың өзі-ақ залдан бұрын шығуға асықпай, артистерді қол соғып, сахнаға қайта-қайта шақырып қошеметтеп, тек олар сахнадан соңғы рет шығып кеткеннен кейін ғана тарқасатын болып алды. Торғайлықтардың театрға деген осындай ықыласы мен әдептілігі Мәскеуде шығатын « Театр » журналында да атап көрсетілді. Театр көрермендерінің мәдениетін арттыруға ықпалын тигізген басқа жәйттер де бар еді. Арқалықта қыстың қатты болатынын ескеріп, спектакль аяқталатын кешкі сағат тоғыз-он жарымға қарай театрға әрбір маршруттан бір-бір автобус беріп отыру келісілген бо­латын. Оның үстіне сахнадан бос театр қызметкерлерінің бәрі тұра қалып, гардеробтан көрермендердің сыртқы киімдерін алып беруге көмектесетінінен бас аяғы бес-жеті минуттен кейін театрда бірде бір адам қалмай, шығып кете алатын. Негізгі рольдерде ойнаған Шолпан және Тұрарбек Айтқожановтардың, Татьяна Рақышеваның, Мұхтар Манаповтың ойыны әсерлі болды. Мұның өзі қазақ опереттасын жасауға толық мүмкіндіктер бар екенін және оны Торғай театрынан бастауға бола­тынын көрсетті. Сондықтан да осы салада талаптанып жүрген ком­позиторларымыз Нұрғиса Тілендиевті, Еркеғали Рахмадиевті, Сыдық Мұхамеджановты « Лениншіл жас » арқылы Торғай театры үшін әуезді шығармалар жазуға шақырдық.
Театр сахнасында мұнан кейін Мұстай Кәрімнің « Ай тұтылған түні », Шыңғыс Айтматовтың « Арманым, Әселімі », Сәкен Жүнісовтың « Қызым, саған айтамы », Әкім Тарази мен Қалихан Ысқақовтың « Апа, апатайы » қойылды. Қадыр Жетпісбаевтың қоюында Әбдіжәміл Нұрпейісовтың « Қан мен терінде » бірінші рет жарық, дыбыс, кино мүмкіндіктері кеңінен пайдаланылды. Торғай театрының 1974 жылғы Алматыдағы гастролі табысты болды. Оны билет жетіспегендіктен әр күні 200-300-дей адамның сыртта қалып қойып жүргенінен де көрдік. Театрдың әрбір спектаклі, « Жа-рай-сыңдар! » деген сөзбен жалғасып кететін ұзақ қол шапалақтаумен аяқталып отырды. Алматыда шығатын газеттердің, теледидар мен радио редакцияларының барлығы дерлік Торғай театрына арнап шаттанған пікірлерімен қатар тілектес сын айтқаны, оның болашағынан зор үміт күттіретін өнер ордасы болатынына сенім білдіргендіктің белгісі еді. Әйтсе де театрдың астанаға сапары оның репертуарында әуезді шығармалардың жетісе бермейтінін және тиісті шаралар қолданылмаса өзінің қалап алған бағытынан айырылып қалуы мүмкін екенін де айқындай түскен еді.
Облыс орталығы болып белгіленген кезде 17 мыңдай ғана халқы бар, оның үштен бірі ғана қазақ болатын, біздің кішігірім қаламызда театр ұстау үшін онымен күнбе-күн айналысуға тура келгендіктен менің білетінім – Торғай театрының көрермен қауыммен біте қайнасқан, елдің сезімталдығын, инабаттылығын, көркем өнерге құштарлығын оятуға, талғамының деңгейін көтеруге қызмет еткен бірден бір құбылыс болғаны. Актерлердің айтқанын сөзбе сөз қайталайтын, эмоциясын толығынан бере алатын дәлме-дәл аудару жоғары дәреже ұйымдастырылатындықтан театрдың орыс көрермендері де аз емес еді. Театрдың торғайлықтардың өмірінде алған орнын 1989 жылы облыс уақытша тарқатылғанда өткізілген соңғы спектакльде артистердің – сахнада, көрермендердің – залда көздеріне жас алып, бір бірімен үлкен толқу үстінде қоштасқанынан да байқауға бола­тын еді. Өкініштісі, осындай зор абыройға ие болған театрды қала басшыларының сақтап қала алмағаны. Қазіргі театр қанша тырмысқанымен бастапқыдай бола алмайды. Басқа мектеп, басқа уақыт, басқа ыңғайтабыс. Бұл өмір заңдылығынан туындалатын жәйт. Жас театрдың өзіндік түр-түсі, шығармашылыққа көзқарасы, замана талаптарына қатысты түйсік-түсінігі болатыны даусыз. Онсыз шығармашыл ұжым ұзақ өмір сүре алмайтыны хақ. Арқалықта облыстық филармония құру да оңайға түскен жоқ.
Қажетті базаның жоқ екенін ескере отыра, Мәдениет министрлігі бізге Қостанай облыстық филармониясына қарайтын концерт-эст­рада бюросын ұйымдастырумен қанағаттана тұруды ұсынды. Оған келісе қоймадық. Өйткені, облыс құрылғанға дейінгі бес жыл ішінде оның қазіргі аймағында бір-ақ рет белгілі әнші Жамал Омарованың тобы ғана болып, өнер көрсеткен екен. Егер осындай деңгейде Қостанай филармониясы бізге қызмет ететін болса, ондай концерт-эстрада бюросының қажеті бола қоймас дегенді айттық. Облыстың шалғайға орналасқанын ескеріп, Мәдениет министрлігі әйтсе де үкіметке Қызылорда облысына арнап жоспарланған филармонияны Арқалықтан ашуға келісімін берді. Облыстық филармония Құрылысшылар мәдениет үйіне орналасты. Торғай – ән мен күйге бай өлке дедік. Мұнда бұрын домбырада ойнаудың жоғары қарай бір іліп, төмен қарай екі қағатын « іліпқақпайы », халық әуендерінің де ұзын ырғағы қысқа қайырылатын, орта диапазонды түрлері кеңінен тараған екен. Қартайғанымен, об­лыс құрылған кезде көзі тірі, кезінде осылайша күй тартып, ән айтқан 17 әуезшіні таспаға жазып алдық. Торғай елінде халық би­лері де, әсіресе оның « Айда былпым », « Қазақ биі » сияқты бір орында тұрып биленетін түрі, халықпен бірге жасасып келгенін көнекөз қарт бишілердің өнерінен аңғардық.
Шамасы, бұл дала жағдайында жұрт киіз үйге жиналатындықтан күріктің жетісе бермейтіндігінен туған жәйт болса керек. Әйтеуір өз басым мұндайды тек Торғайда ғана көрдім. Жетпісінші жылдардың басында Арқалықта « Торғай әуендері » фестивалі өтіп жатқан. Менің кабинетіме кіріп келген бір қарт жұмыс үстелімнің біресе бір жағына, біресе екінші жағына шығып билеп ала жөнелді. Жасы келгеніне қарамастан көзі жалт-жұлт етеді, әрбір қимылынан елдің жүгіртпек ойы, ұшқыр қиялы, өмірге құштарлығы сезіліп тұрғандай. Арқалыққа жол түсіп, сәлем берген өзіңе, Қарсақ деген батырмын. Мен не дерімді білмей, сасыңқырап қалдым. Державин ауданында қарт ақын, сырнайшы әрі биші Қарсақ Қопабайұлы тұратынын ешкім айтпаса, облыспен толығынан танысып үлгірмей жатып, мен оны қайдан біле қояйын. Ақсақалды отырғызып, фестивальға келгеніне рахмет айтып, әңгімеге кірісіп кеттік.
Отызыншы жылдарда артист болам деп талпынғанымен, ондай азамат өзінен шыға қоймағанын айтып күлді де, сөзді халық шығармашылығына бұрып, өз ойын қорыта келе, « би қанаттанса, қарағым, ел қанаттанады » дегенді айтты, Облыстық филармония дәстүрлі өнердің осындай ұмытылған немесе құрып бітуге айналған тұстарын қайта қалпына келтіріп, мүмкіндігінше бұрынғы табиғи ортасына – елдің тұрмысына қайтаруға қолқабысын тигізетін бірден бір мекеме болуға тиіс еді. Мұның өзі халық шығармашылығын насихаттаумен айналысатын фольклорлық-этнографиялық ансамбльдер, артистік топтар құрумен, теледидар мен радионың мүмкіндіктерін пайдаланумен тікелей байланысты болатын. Осындай ұлағатты істің басы-қасында белгілі өнер зерттеушісі, профессор Болат Сарыбаев, Қазақ ССР-на еңбегі сіңген өнер қайраткері, кейіннен халық артисі Дәурен Әбіров, РСФСР-ға еңбегі сіңген мәдениет қызметкері, кейіннен Қазақ ССР-на еңбегі сіңген өнер қайраткері Ольга Всеволодовна Всеволодская-Голушкевич, Торғай театрының бас режиссеры Қадыр Жетпісбаев тағы басқалар болды. Солардың көмегімен « Шертер », « Метелица » фольклорлық-этнографиялық ансамбльдері, цирк тобы құрылды, дарынды жас биші Тойған Ізімованың концерттік бағдарламасы жасалды.
Ансамбльдің негізін пошымы мен дыбыс ерекшеліктеріне қарай өзгешеленетін, төкпе күй орындауға бейімделген – адай, шертпе күй тартуға ыңғайлы – семей, іліп-қақпайды нақышына келтіретін торғай домбыралары, көне заманғы шертер, қылқобыз құраған болатын. Оларға жетіген, шаңғауыз, үнікірік, дабыл, даңғыра, асатаяқ қосылып, соңғы кезде ұмытыла бастаған халық әуендерін – « Бозіңгенді » « Арвян қоңырды », « Ой толқынын », « Желдірмені », « Кеңес күйін » орындағанда, тамылжыған сазды үнімен ансамлбь жұртты елітіп әкете беретін еді. Ансамбль артистерінің әртүрлі аспаптарда бірдей ойнап, ән сала білетіні, әсіресе торғай әуендері мен күйлерін орындаған Қайыржан Мақановтың ( ансамбльдің жетекшісі ), ойнақы, қоңырқай, әсем даусымен танымал Қазымгүл Базанованың, Қыпшақ Қойғариннің, қобызшы Сапар Әбеновтың, биші Тойған Ізімованың, әзіл-оспақ, шағын интермедиялар оқып, концерт жүргізетін Шотай Жолдасбаевтың өнері 1974 жылы « Шертердің » Алматыдағы гастролі кезінде астаналықтарды таң қалдырған еді. Олардың торғайлық қазақтың кейпінде киінгені де көрермендердің назарында болды. Ансамбльдің шығармашылығы жайлы соны пікір айтып, тілектестік білдірген композиторлар Латиф Хамиди мен Нұрғиса Тілендиевке, өнер зерттеуші, профессор Болат Сарыбаевқа ризашылығымыздың шегі болған жоқ.
Облыстық филармонияның « Метелица » ансамблі домыра, бала­лайка, бубен, волынка сияқты орыс халық аспаптарының негізінде құрылды. Оның концерттік бағдарламасына көпшілікке танымал ха­лық әуендерімен қатар, кезінде шетінен әнші, әуезші, шарғышы болған скоморохтардың өнеріне тән кейбір элементтер енгізілді. Филармонияның цирк тобы да өз аттракционымен өнер көрсететін, қызықшылығы мол бағдарламасымен белгілі ұжым болғандықтан ел арасында танымал болатын, Бізге жаңадан құрылған жас облысқа маманданған жергілікті кадрлар дайындау мәселесінің де алғы шепке көтеріле бастағанымен санаспасқа болмайтын еді. Әсіресе жоғары білімді мұғалімдер жетіспейтін. Жоғары оқу орнын ашу жоспарланбағандықтан тағы да үкіметке облыс басшылығының атынан ұсыныс енгізуге тура келді. Министрлер кеңесі бұл жолы да Талдықорған облысына арнап жоспарға енгізілген педагогтік институты Арқалыққа ауыстырды. Шешім қабылданысымен жаңадан салынатын бір орта мектептің үйін институтқа беру келісілген еді. Мен тікелей телефонмен Сақан Құсайынұлымен байланысып, Біләловқа қалай жауап беруді сұрадым. Ол болса қыс кезінде Арқалыққа басшылардың келе қоймайтынын ескертіп, « құрылыс екінші қабаттың деңгейінде жүріп жатыр » деп айтарсың деді. Солай істедім. Біләлов облыстың екі басшысы қол қойған телеграмма жіберуді сұрады.
Құсайынов пен Трофимов қол қойған телеграмма Алматыға жіберілді де, сол күннен бастап, жазда құйылған мектептің іргетасына институт ғимараты тұрғызыла бастады. Институттың құрылысынан көрі оны жабдықтау, оқытушылармен қамтамасыз ету қиынырақ болатынын сонда көрдім. Облыстық халық ағарту бөлімінің базистік магазиніндегі мебельдерді, кейбір кабинет жабдықтарын институтқа беруге тура келді. Ғылым кандидаттарына конкурс жарияланды. Қабылдау емтиханы да қатар жүргізілді. Өкініштісі, оқу министрі Б.Бөлтірікова түсінбестік жасап, қазақ бөлімін тек физика-математика факультетінде ашуға, қазақ мектептерінде орыс тілінен сабақ беретін мұғалімдер дайындайтын бөлім ғана ұйымдастыруға рұқсат етіпті. Тіпті жағдайды түсіндіре барған институт ректоры М.Төлегеновке: « Жәнібеков қазақ балаларын оңтүстіктен алып барып оқытпақшы ма, қалай? » деген орынсыз сұрақ та қойғанға ұқсайды. Мен жағдайды шиеленістіре бермейін деген оймен ештеме дей қойғаным жоқ. Шынтуайтына барсақ, бізде жетісе бермейтіндері де орыс тілінің мұғалімдерімен қатар қазақ тілінде сабақ беретін тарихшылар, тіл мен әдебиет, жаратылыстану пәндерінің мамандары еді. Министр өзі білмесе, білетіндерден сұрап алуы керек еді, олай етпегені өкінішті-ақ болды. Әйтсе де келесі оқу жылынан бас­тап, бұған өзінің де көзі жете бастағанын көрдік.
Қабылдау емтихандары басталғанда Арқалықта қазақ тілінде оқытатын институт ашылыпты деген лақап тарап кеткендіктен солтүстік облыстардың әрқайсысындағы бір-бір қазақ аудандарынан мектеп бітіргендердің мұнда келіп арыз бергенін көрсек те, еш­теме істей алмадық. Көрші облыстардан не бәрі 7 оқушы ғана оқуға қабылданды. Институттың заттық және кадрлық базасын жақсарту үшін Арқалықты екпінді құрылыс деп жариялаған БЛКЖО Орталық комитетіне хат жолдауға тура келді. Оның көмегімен Пермь педагогтік институты Арқалық пединститутын қамқорлығына алғаны жөнінде шешім қабылдап, ақысыз, бір жолғы жәрдем ретінде 50 мың сомның оқулықтарын, құрал-жабдықтарын бөлді, 25 мың сомға ақысы төленетін оқулықтар, құрал-жабдықтар бөлді, 25 мың сомға физика-математика кабинетін жабдықтап берді. Біраз оқулықтарды Алматыдан алдырдық. Конкурс бойынша 8 ғылым кандидаты оқытушылық қызметке жайғасты. Педагогтік институттан басқа Арқалық, Державин кеңшар-техникумдары ашылды. Бұл екеуінің соңғысы малдәрігерлік техникум болатын. Мұны естіп, алыстағы мал шаруашылықты аудандардан оқуға тілек білдіргендер көбейіп кеткендіктен, қабылдау-жоспарын орындай алмаған орта дәрежелі басқа оқу орындарының есебінен Ауылшаруашылығы министрінің рұқсатымен қосымша 200 орынға оқушылар қабылдауға мұрсат алып, 50 оқушының орнына 250 оқушы қабылданып г бірден толық қанды оқу орнына айналып кетті.
Тіптен облыстық театрдың көркемдік кеңесінің құрамына ұсынатын бұл салада білікті интеллигенцияның жоқтығынан алғашқы кезде оның міндетін ұжымның жетекшілерімен қатар обком хатшысы, Облатком төрағасының орынбасары, мәдениет басқармасының бастығы атқарып келген жас облыс орталығы – Арқалық қаласының мәдени өміріндегі маңызды оқиғалардың бірі – мұнда Қазақстан Жазушылар одағының облыстық бөлімшесінің ашылуы болды. Мұндай шешім Одаққа мүшелікке торғайлық ақын-жазушылардан тұңғыш рет Сейіт Кенжеахметовтың, Қойшығара Салғариннің, Серік Тұрғынбековтың қабылдануымен тікелей байла­нысты еді. Қаламыздың жас екеніне қарамастан, оның мәдени өмірінің сан қырлы болғанын осы айтылғандардан да аңғаруға болады. Шәмші Қалдаяқовтың әсем әнінде айтылғандай, Арқалықтың ақ таңы осы­лай атқан еді. Бары-жоғы үш жылдың ішінде облыс орталығына тән барлық атрибуттардың мұнда жасалып үлгіргені ең алдымен облыс халқы сияқты, оның тұрғындарының да қажырлы еңбегімен, ел алдындағы қарызы мен парызына беріктігімен, отаншылдық рухта тәрбиеленген түйсік-түсінігімен байланысты еді. Арқаның жас қаласы, Торғайдың бас қаласы Арқалық мұнан былай да өркендеп, өсе бермек, Мұны қаланың кейінгі дамуынан да көрдік. ЕКІНШІ ТАРАУ. САРЫБЕЛДЕН АСҚАНДА ЕЛЕУСІЗ ҚАЛҒАН МЫҢ ЖЫЛ Жетпісінші жылдардың бірінші жартысында-ақ, кеңестік қоғам дамуында кейбір экономикалық, әлеуметтік, саяси, идеологиялық, құқықтық, пәлсафалық тұрпаттағы келеңсіздіктер белең ала бастаған болатын.
Ұран мен істің, бағдар мен дағдының, саясат пен болмыстың арасындағы алшақтық оның идеялық бастауларын босаңсыта түскен еді. Ал мұның елді тығырықтан шығаруға қолқабысын тигізетін, әр салада жете маманданған партия қызметкерлерін даярлау, Одақтық Халық шаруашылығы академиясын құру мәселелерін алға қоя бастағаны мәлім. Нальчикте кезекті демалыста жатқан маған Алматыдан телефон соққан Орталық комитеттің партия ұйымдастыру бөлімінің меңгерушісі Оразай Батырбековтен М.А.Сусловтың ұсынысымен Мәскеуде қоғамдық ғылымдар академиясының негізінде жоғары сатыдағы идеологтар дайындайтын екіжылдық курс ашылғанын естідім. Оған мейлінше шектелген құрамда Одақтас республикалардың әрқайсысынан, Мәскеу мен Ленинградтан бір-бір тыңдаушы ғана қабылданатынын, Қазақстаннан менің кандидатурамды ұсынғалы отырғанын айтып, келісімімді сұрады. Мен қарсы болмадым. Оқу жылы басталатын 1 қыркүйек жақын қалған. Арқалыққа орала салысымен Батырбековпен хабарласқанымда, ол оқуға басқа кандидатураның, Атырау ( бұрынғы Гурьев ) обкомының хатшысы М.Тәжиннің ұсынылғанын айтты. Кейіннен білгенім оның кандидатурасын КПСС Орталық комитеті құптамағандықтан Қазақстаннан ешкім тыңдаушылыққа қабылданбапты. Бірде Мәскеуде болғанымда партия ұйымдастыру бөліміндегілер « Сен қандай дарақы едің. Осындай мүмкіндіктен бас тартуға бола ма? » деп қалды. Менің мұны естіп таң қалғанымды көріп, « Бізге сенің өзің келісімін бермеді деп хабарлаған еді.
Түбі мұнда бір гәп бар шығар, сұрастырып-біліп қойған жөн болар » дегенді айтып, ойланып қалды. Teгi, бұл да әлгі « бір бюро мүшесінің » құйтырқылығынан болса керек. Күздің шуақты күндерінің бірінде шылдыр ете қалған телефон трубкасын көтерсем, Алматыдан телефон соғып тұрған Денсаулық сақтау министрінің көмекшісі, біздің Ақтөбе медицина институтындағы бұрынғы комсоргіміз Марат Құлманов екен. Есен-саулық сұрасқаннан кейін, « бөтен жұмысымыз жоқ, тек сізді көріп қайтайық деп едік, таңғы ұшақпен Марс, Кеңес үшеуміз барып қайтармыз » деді. Марс Үркімбаев Шымкент технология институтындағы, Кеңес Үшбаев Алматы медицина институтындағы комсо­мол ұйымдарына жетекшілік еткен жігіттер болатын. Қонақтарды аэропорттан үйге алып келіп, тамақтандырғаннан кейін Облыстық музейге, театрға, филармонияға, пединститутқа алып бардым. Жаңадан салынған облыстық аурухананы, өзгеше жабдықталған облыстық дәріхананы көрсеттім. Түскі тамақ ішіп отырып, бұлардың бір жәйтті біліп алғысы келетінін байқадым. Әңгімені Марс Үркімбаев бастады: – Біз комсомолда істеп жүргенде Сізді сыйлайтынымыз сонша, айтқаныңыздың бәріне қалтқысыз сенетін едік. Сонда бастарыңа бұлт төнбейтін болады. Шындықтың көзі – адалдықта. Бұқпантайлап өмір сүруге болмайды » дейтін едіңіз.
Өзіміз есейе, оң-солымызды тани келе, бақсақ, олай емес екен. Өмірде даңғыл жол жоқ, қанша таза және тік жүрсең де, оның бұрылысын, қалыс-қалтарысын айналып өтуге болмайды екен. Кейде ойдағыңды айта алмай, босқа лыпылдауға тура келетін сәттерді де басымыздан кешіп жүрміз. Сонда сіз бізге, біле тұра, шындықты айтпағаныңыз ба? Мұны қалай түсінуге болады? Бізде тіптен, сіз айтқандай « тік жүріп-тұрудың » өзі қиындап бара жатқан жоқ па? Тегі, « қазақ протек­ционизмі » деген мәселе қаралатын бола ма? Бұған не айтар едіңіз? Марат Құлманов та сұрақ қоюға ыңғайланып, қомдана бастап еді, мен: Қазақта « үш жыл қой баққаннан ақыл сұрама? » деген мәтел бар. Қой бақпасамда, міне төрт жылдай болып барады, осы құлазыған кең далада « жоқтан бар » ғып, бәрін орнына келтіре қоямыз деп, күндіз-түні тыным таппай шапқылап, дүниені ұмытып жүргендердің бірімін. Менен не ақыл сұрайсыңдар? Шүкір, буындарың қатып, жан-жағын дұрыс танитын азаматтар болып өсіпсіңдер. Бәрін біліп отырып, менен сұрағаңдарыңа жол болсын? Сонан қайтып олар маған сұрақ бермеді.
Бұрынғы жас достарымның есейіп қалғанына рахаттана қарап, Арқалыққа әдейі келіп, қал-жағдайыммен танысқанына іштей риза болдым. Кешкі ұшаққа отырғызып, Алматыға шығарып салдым. Әйтсе де, кейіннен, бірнеше жылды артқа салып, сол Марс, Кеңес, Мараттардың өмірге, айналадағы ортаға көзқарасының, мінез-құлқының, түйсік-түсінігінің өзгере бастағанын көрдім. Байқап қарасам, тек олар ғана емес, заман өзгере бастаған екен. Бұл мезет Қазақстанның 72 елмен экономикалық, ғылыми-техникалық және мәдени байланыстар орнатып, халықаралық аренаға шыға бастаған кезі болатын. Жылына 15-20 мыңға жуық адам Қазақстанға келіп, сонша адам шет елдерде болып қайтатын. Орталық комитеттің аппаратында Сыртқы байланыстар бөлімі құрылып, оған меңгерушілікке мен ұсынылатын болыппын. Имашев мені Қонаевқа көрсетпек болып, қабылдауына алып барды. Менімен әңгімелескенде қысқаша ғана, құрылғалы жатқан бөлімге жүктелетін міндеттер жөнінде айта келіп, Дімекең: « Біз сені Норвегияға төтенше және өкілетті елшілікке ұсынбақ болып, Мәскеумен де келісіп қойған едік. Осында бір бюро мүшесі сенің әйелің ауру деген соң, ұсынысымыздан бас тартуға тура келді. Оған ренжімессің, әлі-ақ елші бола бересің ғой » деп бұрынғы әдетімен, қолпаштап, арқамнан қағып, қолын ұсынды.
Имашев үндемей қалды. Қайсыбіреудің сап-сау әйелімді ауру деп оғаш қауесет таратқанына басшының сене қалғанына қайран қалдым. Кейіннен байқағаным – бұл аппаратта егер басшы мүдделі болмаса, мұндай « ұсақ-түйекпен » айналыса бермейді екен. Кім бұрын жеткізіп үлгірсе, соныкі мақұл болып қала беретіні де осымен байланысты болса керек. Анығырақ айтатын болсақ, жаңадан құрылған Сыртқы байланы­стар бөліміне Кеңестік одақтың ұлылығы мен мызғымастығын Қазақстанның экономикасы мен мәденнетінен керінетін қазіргі заманғы жетістіктері арқылы уағыздау жүктелген екен. Сондықтан ең алдымен бөлімнің нендей мәселелермен айналысатынын айқындап алуға тура келді. Маңыздылардан саналатыны – сыртқы қарым-қатынастармен байланысты шетелдерге жіберілетін мамандармен, туристермен, әртүрлі делегациялармен айналысу, олардың құрамының сапалы болуын қадағалау еді. Шетелдіктерді, үкімет делегацияларын қоса, қабылдау, орналастыру және қажетті жағдай туғызу сияқты аса маңызды істе тиісті мемлекет орындарына көмек көрсету де біздің бөлімнің еншісіне тиген болатын. Ол кезде Қазақстанды Одақтың шегінен тыс жерлерде көпшілік жұрт біле бермейтін. Ілгеріде, 1965 жылы ғой деймін, Палестинаға қатысты мәселелерді талқылаған халықаралық конфе­ренцияда болып, жергілікті қал-ахуалмен танысу үшін Каирдан Амманға ( Иордания ) кететін ұшақты күтіп, аэропортта отырып қалдық.
Бізбен бірге ұшатын египеттік арабтардың бірі ( интелли­генция өкілдерінен болса керек ) менен қайдан келгенімді сұрады. Шамасы, кеңес елінде тек орыстар ғана тұрады деп ойлайтын болса керек. Мен оған біздің елде жүзден астам әртүрлі халықтардың өкілдері тұратынын, Одақтың өзі 15 республиканы біріктіретінін, соның бірі Қазақстан екенін, өзімнің қазақ екенімді айтқанымда: « Қазақстанның астанасы Ташкент пе? » деп сұрады, мен – « Алматы » дедім. Ол « Алматы » деген сөзді дұрыс айта алмай, « А-маты », « Ама-та » деп тайып тұрды. Жағдай осылай еді. Шынтуайтына барсақ, Қазақстан шетелдіктерге тек экономикалық және мәдени құрылыста қол жеткен табыстарымен, кеңестік құрал-жабдықтарды құрастыратын, инженерлік-зерттеу, геологиялық-барлау жұмыстарына, экономикалық құрылысқа және басқару жүйесіне қатысты ұлттық кадрлар дайындауға көмектесетін жоғары маманданған жұмысшыларымен, білікті инженер-тех­ник қызметкерлерімен, тіптен ғалымдарымен, мәдениет пен өнер қайраткерлерімен, керек десеңіз, туристерінің деңгейімен танылатын еді. Өкініштісі, жергілікті орындар тарапынан сыртқа іс-сапарымен жіберілетіндерді таңдап алуда немқұрайдылыққа жол берілгендіктен, қайсыбір маскүнемдерді, тұрмыстан азғындаған алаяқтарды, айдан айқын қылмыскерлерді ұшақтан, пойыздан, теплоходтан түсіріп алып қалуға мәжбүр болған сәттеріміз де болды.
Сонымен, 1976 жылдың өзінде-ақ, шет елдерге жіберілетіндердің құрамы едәуір жақсарды. Сол жылы 800-ден астам қазақстандық мамандар Аргентинаға, Алжирге, Ауғанстанға, АҚШ-қа, Болгарияға, Египетке, Индияға, Иеменге, Иракқа, Индияға, Францияға жіберілді. Қазақстан ғалымдары аса маңызды тақырыптар бойынша шетелдік әріптестерімен бірлесіп жұмыс істей бастады. Қазақстанның өнеркәсіп өнімдері 15 халықаралық көрмелер мен жәрмеңкелерде көрсетілді. Бөлім Сыртқы істер министрлігінің, Сыртқы сауда министрлігінің Қазақстандағы өкілінің, Қазақтың шетелдермен достық және мәдени байланыстар қоғамының жұмыс байыбына бара бастады, « Отан » ( кейіннен « Қазақстан » ) қоғамын ұйымдастыруға қатысты. Республикаға шет елдерден үкімет және жұртшылық делегацияларының көптеп келе бастауына байланысты оларды қарсы алып-шығарып салудан дастархан мәзіріне дейін ұлттық дәстүрдің кейбір элементтерін өндіру жағын қарастыра бастады. Протокол мәселелері бойынша министрліктердің, қоғамдық ұйымдардың қызметкерлерімен семинар-кеңес өткізді. Алматыдағы Достық үйінде гидтер мен тәржімашылар мектебін ұйымдастырды. Бұрын туристік топтар тек Алматыға ғана келіп кететін. Оның айналасында 15 шақырымнан артық жерге барып қайту үшін арнайы рұқсат сұралатын.
Орталық комитетке, жоғарғы мемлекет орындарына қайта-қайта ұсыныс жасап жүріп, Алматыға қоса, Жамбыл, Оңтүстік Қазақстан, Қарағанды, Ақмола ( Целиноград ), Қостанай облыстарында туристерді, шетелдік делегацияларды көптеп қабылдауға рұқсат алдық. Шетелдіктер түсетін мейманхана, тамақтанатын ресторандармен, оларға қызмет ететін басқа да орындармен тікелей айналыса бастадық. Алматыда « Отырар » мейманханасының құрылысы басталды. Алмалыбақта « Политотдел » тәжірибе шаруашылығының директоры С.Тегісовтың бастамасымен қазақтағы бие сауып, қымыз ашытатын үрдісті көрсететін және келушілерге оның саумал, түнемел, үшкүндік деген түрлерінен дәм татқызатын « Қымызхана » туристік кешені салынды. Туристерге көрсетілетін объектілердің мазмұнына, тартымды болуына, әсіресе қазақ халқының тарихынан, мәдениеті мен дәстүрлі өнерінен мағлұмат беруді кеңейте түсуге мән бере бастадық. Жамбылда « Тараз » мейманханасы іске қосылды. Шымкентте « Ордабасы » ( бұрынғы « Восход » ), Ақмолада « Есіл » мейманханалары қайта жабдықталды. Қарағандыдағы, Қостанайдағы мейманханалар қайта жаңғыртудан өткізілді. Алматыда – шампан шарабының, Түлкібаста – құрғақ шараптың, Қапланбекте – маркалы шараптың дәмін татқызу ұйымдастырылды. Аталған облыстарда Бүкілодақтық « Интурист » акционерлік қоғамының, бөлімшелері, Алматыда шетелдік туризммен айналысатын Бас басқарма ұйымдастырылды.
Олар ақпарат құралдары арқылы, шетелдерде арнайы көрме, баспасөз конференцияларын ұйымдастыру жолымен, плакаттар, сілтеуіштер, анықтағыштар шығара отыра, Қазақстанға туристік сапар шегудің қызғылықты болатынын насихаттай бастады. Жыл өтпей жатып, Қазақстанға келіп қайтатын шетелдік туристердің саны бір жарым есе өсті. Шетелдерге туристік сапар шегетіндер де көбейе түсті. Кәсіподақтар мен жастар ұйымдары жасақтаған круиздер де сәтті оралып жүрді. Осы тұста шетелдік туризмді дамытуға, оның заттық-техникалық және кадрлық базасын жетілдіре түсуге Қазақстанның шетелдік туризм жөніндегі Бас басқармасының бастығы Әбдіғаппар Қуандықов көп еңбек сіңірді. Алматы – Ташкент, Шымкент – Түкістан автомобиль жолдарын жаңғырту және көгалдандыру жұмыстары қолға алына баста­ды. Жаңа аялдамалар, демалыс алаңдары, қызмет пункттері пайда болды. Қораш, көзге ыңғайсыздау көрінсе де, Түлкібас пен Түркістан арасында арагідік далалық әжетханалар тұрғызуға мәжбүр болдық. Өйткені, шетелдік қонақтарға автобуспен енді ғана тәртіпке келтіріле бастаған жолдармен сапар шегуге тура келетін. Әйтсе де жол қатынасы секілді кең көлемді істің басында Қазақстанның автомобиль жолдары министрі Л.Б.Гончаровтың болғаны сан қырлы мәселелердің дұрыс шешілуіне мүмкіндік берді.
Осы бір іскер құрылысшының мердігерлік қаситтерін мен бұрын да, жастар мен мектеп оқушыларының қатысуымен қазір екі елді байланыстыратын Алматы – Бішкек автомобиль жолын көгалдандыра бастағанда ( оны туристік жол етпек болған идея жүзеге асып үлгірмеді ), әсіресе комсомолдың қаржысына оның Орталық комитетінің үйін салдырғанда көрген едім. Жетпісінші жылдарда қазақты түгелдей отырықшылықтан, егіншіліктен, қала мәдениетінен құр алақан, дүниежүзілік өркениетке қосқаны шамалы көпшелі халық болған деген қасаңқы пікірден айыға бастаған едік. Бұған негізгі себеп болған кезінде дүниежүзілік деңгейге көтерілген қазақ даласының ұлы перзенттері Әбу Нәсір әл-Фарабидің, Жүсіп Баласағұнның, Ахмет Йасауидің, Хайдар Дулаттың, Қадырғали Жалайыридің шығармашылығының танымал бола бастағанында, тарихи-этнографиялық зерттеулері арқылы, археологиялық қазба жұмыстарынан, жазба деректерден белгілі болған, сайып келгенде, халқымыздың дәстүрлі өнерінен, әдебиетінен, көпқырлы шаруашылығы мен жасампаздығынан көрінген рухани және заттық-тұрмыстық мәдениетке жаңа ғылыми көзқарас қалыптасқанында еді. Әйтсе де ескі инерциядан құтыла алмай келе жатқанымызды 1976 жылы Мәдениет министрлігінде болған бір мәжілістен көрдім. Орталық комитеттің мәдениет бөлімінің меңгерушісі М.Есенәлиев екеуміз Қазақстан тарихындағы белгілі қайраткерлерге арнап Алматыда монумент тұрғызу жөнінде үкіметке ұсыныс енгізетін комиссияның мәжілісіне шақырылған едік. Мәжілісті мәдениет министрі Ж.Еркімбеков ашып, Ғылым академиясының вице-президенті Ақай Нүсіпбековке сөз берді.
Ол кісі үкіметтің тапсыруымен алдын ала, Әл-Фарабиден бастап, соңғы кезге дейінгі жылдарға жататын 36 адамға тізім жасалғаны, олардың әрқайсысының мүсіні бөлек-бөлек, металдан құйылып, Есентай өзенінің бойындағы аллеяға немесе Көктөбенің баурайына орналастырылатыны жайында айтып берді, Әркім өз пікірін айтып жатқандықтан, әңгімеге мен де араластым: – Тізімге іліккендерге қарасақ, Әбу Нәсір әл-Фарабиден Махамбет Өтемісовке дейін бір адам жоқ. Бұл шамамен IX ғасырдың ортасынан XIX ғасырдың ортасына дейінгі мың жылды қамтитын уақыт. Сонда мұны қалай түсінеміз? Елеусіз қалған мың жыл. Әлде он ғасыр бойы Қазақстанда бір білікті азамат тумағаны ма қалай? Менің өзім-ақ, сіздерге қазір сол дәуірде өмір сүріп, дүниежүзілік өркениетке белгілі болған, басқаны былай қойғанда, ғылым мен жазба әдебиеттің ғана жиырмаға жуық аса көрнекті өкілдерінің аты-жөнін айтып бере алар едім. Осында келерде біз, Алматыда аса маңызды оқиғалар желісіне құрылған көп бедерлі монумент тұрғызылып, онда жекелеген қайраткерлердің тарихтағы рөлі көрсетілетін шығар деп ойлаған едік. Бақсақ, бір аллеяға немесе Көктөбенің баурайына 30-40 бюст орнату көзделіп отыр екен. Сонда бұл мазарға ұқсас бірдеме болып шықпайды ма? Мұны да ойластырған жөн болар.
Бізге жүктелген негізгі міндет – тізімді дәлдеп алу. Әлде ол белгілі қайраткерлердің қатарына жатпайтын адам ба? Бұл өзі ойланатын жәйт екен, – деп комиссия төрағасы сасқалақтап қалды ( Қ.И.Сәтбаев сол мәжілістен кейін ғана тізімге енгізілді ). Тізімді ғана « дәлдеген » Ақай Нүсіпбеков қойылған мәселелер бойынша не айта қойсын? Ақтаңдақтар мен қара « дақтарға » толы тарихымыздың жағдайы солай еді, Қазаққа қатысты деректердің VІІІ ғасырдан бастап кездесетініне, тіптен Бату жорықтарының кезінде-ақ « Қазақстан » деп аталған елдің болғанына қарамастан, қазақ халқының қалыптаса бастаған тұсын ХV-ХVІ ғасырлармен шектеп, ол дүниеге келтірген әдеби мұраны ХVІІІ ғасырдан, Бұқар жыраудың шығармашылығынан басталды деп келдік емес пе? Елеусіз қалған мың жылдың құпиясы міне осында жатыр. Ал енді аталмыш « монументке » келетін болсақ, маған онымен он екі жылды артқа салып, тікелей айналысуға тура келді. Бұл кімдердікі дегенімде « Белгілі қайраткерлердің монументі » екенін айтты. Бірлестіктің бастығына, ертеңіне келіп көретінімді айтып, барлығын тұрғызып қоюды өтіндім. Келесі күні келіп көргенде, ескерткіштердің тым болмаса эскиздерінің бәрін бірге, орналастырылатын жердің топосьемкасымен, бедерінің айнала көріністерінің суреттерімен қоса, алдын ала қарамағандықтан шектен тыс біркелкі болып шыққаны байқалды.
Бәрінде бірдей қайраткердің, ойшылдың, қаламгердің, ғалымның, өнерпаздың ( « монумент » тізіміне енгізілгендер өзіндік кейпімен белгілі болғандар еді ) айқын тұлғасы көріне қоймады. Құйылу сапасы да орта қолды екені белгілі болды. Дайындалған бюстердің барлығы бір жерге орналастырылатын болса қаланың көрікті орнында ұсқынсыз көрініс құрайтыны даусыз еді. Оның үстіне Алматы сияқты бір миллионнан сәл-ақ асатын халқы бар қалада бір адамға екі, үш жерде ескерткіш қою ( тізімге іліккендердің арасында мұндайлар да баршылық еді ) дүниежүзілік дағдыда кездесе бермейтін жәйт болатын. Осыларды ескере отыра, Орталық комитеттің шешімімен құйма мүсіндердің азғантай тобынан басқасы кейіпкерлердің туған жерлеріне орнатуға жіберілді. Сыртқы байланыстар бөлімінің қызметіне қатысты мәселелер бойынша істеліп жатқан жұмыстарға оқтын-оқтын шолу жасап, Орталық комитетке нақтылы ұсыныстар енгізіп отырдық. Олардың барлығы дерлік бюрода қаралып, тиісті орындарға тапсырмалар берілетін. Солай бола тұра, менің өзіме де, өзгелерге де жұмыс тауып жүретінім басшыларға ұнай бермейтін. Қайсыбіреудің бірінші хатшыға сөз тасып жүргенін де байқап қалдым. Шымкенттен де « бізге әжетхана салғызып жатыр » деп мен жөнінде шағым айтқан екен.
Апырмау сонда бұлар жол бойында бұта да табыла бермейтін жерлермен ( Шымкент-Түркістан жолы ол кезде көгалдана қоймаған болатын ) шетелдік туристерді қалай алып жүрмек? Осы­ны да сөз ғып, бықсытып жүргендерден не үміт, не қайыр? Оған Қазақстаннан бір мәдениет қайраткерін жіберу жөнінде Мәскеуден ұсыныс келіп түскен. Мәдениет бөлімінің меңгерушісі М.Есенәлиевты ұсынбақ болып бірінші хатшыға бардым. Ол Жандосовты неге ұсынбаймыз? Ол кісінің ашуланғаны сонша ( оған қарсы келетіндер табыла қоймайтын ), қолымдағы қағазымды алды да, көсілте қол қойып беріп, теріс айналып кетті. Сол-сол екен, оқта-текте алдына бара қалсам, « Иә, тағы нең бар? » деп түрегеп тұрып сөйлесетінді шығарды. Бірде бюрода жасаған баяндамамда маскүнемдікке салынып, тұрмыстан бұзыла бастаған ғылым докторын Канадаға іс сапарымен жібермей, алып қалғанымызды айтам деп, Қонаевты тағы да ренжітіп алдым. Оны мәжіліс аяқталысымен Жалпы бөлім бастығы X.Әбдірашитовтың жүгіріп келіп, аты-жөнін құжаттан алғызып тастатқанынан байқадым. Шамасы, ағамыздың жақын тұтатындарының бірі болса керек. Оны мен білмеппін, білген күнде де басқаша істей алмайтын едім.
Аппаратта қалыптасқан тәртіп бойынша, алдын ала қабылданған шешімді босатылатын қызметкерге көбіне бірінші хатшы жоқта, ол демалыста немесе шет елде жүргенде, онда да жұма күні естіртетін. Бәлкім, әрі-бері жүгіріп, Мәскеуге шағым айтып әуре болмай, сенбі, жексенбі күндері ентігін бассын дегені болар. Әрі даушыны « мен жоқта шешілген екен » деп шығарып салуға қолайлы болса керек. Таңертең Имашевтың көмекшісі оның кешкі сағат 5-те менімен кездескісі келетінін айтты. Күн жұма болатын. Екі күннен кейін Қонаев демалыстан қайтып оралатын еді. Әңгіме менің басқа қызметке ауысатыным жайында болатынын түсіне қойдым. Саттар Нұрмашұлы тоқ етерін айта қоймай, тұспалдап, Мәдениет министрілігінің басшылығын күшейтудің қажет екенін ұқтырмақ боп, отырып алды. Мен не істеп қойыппын, жаздым ба, жаңылдым ба, әлде қателескен жерім бар ма? Қателескен де емессің. Біз қателестірмедік қой деп ойлаймын. Мына сіздің арқаңызда күн көріп жүрген болсақ, жарыған екенбіз. Мәселе менің қалай қызмет істегенімде емес екенін өзім де түсініп отырмын. Алда-жалда кету керек болса, кез келген облыстың ең ескерусіз қалған ұжымшарына қызметке барайын. Құдай біледі, ешкімнен кем істей қоймаспын. Министрлігіңіз өзіңізге бұйырсын.
Номенклатурадағы қызметкердің тағдырын олай шешуге болмайтынын өзің де білесің ғой. Мәскеуге түсініктеме беруге тура келеді. Мәдениет министрлігі де сорлы мекеме емес. Министрге орынбасарлыққа бір « кесіп түсетін » адам ке­рек-ақ... – дей беріп еді, шыдамым таусылып: – Кешіріңіз, Мәдениет министрлігінің « кесіп түсетіндері » менсіз де жеткілікті болар. Шындықты айтпайтын болсаңыз, мен ешқайда бармаймын. Сау болыңыз, хатшы жолдас, – деп шығып кеттім. Имашевқа көмекші болып істейтін Көрік Дүйсеев артымнан қуып келіп, ертең сенбі күні, сағат 8-ге А.Г.Коркин шақырады деп хабарлады. Ол кезде сенбі күні Орталық комитетте кезекшілерден басқа жан бола бермейтін. Таңертеңгі сағат 8-де екінші хатшының кабинетіне келсем, Коркин Имашев екеуі бірге күтіп отыр екен. Коркин орнынан тұрып, қолын ұсынды да, өзінше күлімсіреген болып: – Менің шақырған себебім, – деді ол, – сізді Мәдениет ми­нистріне орынбасарлыққа ұсынсақ, қалай қарайтыныңызды білгім келіп еді. Саттар Нұрмашұлы да айтқан болар. Сыртқы байланыстар бөлімі шетелдіктермен айналысады. Оны басқаратын адамға шет тілін білу қажет екенін түсінетін шығарсыз. Менің ағылшынша сөйлей алмайтыным сіздерге осыдан екі жыл бұрын да белгілі болған.
Түнімен ойлап тапқандарыңыз осы болса, босқа әуре болыпсыздар. Бөлім шетелдермен дипломатиялық қатынас орнату үшін келіссөздер жүргізетін мекеме емес. Мендегі екі нұсқаушының біреуі ағылшынша, біреуі французша сөйлейді. Әзірше сол да жетіп жатыр. Айтпақшы, мен нота жазуын да білмеймін. Ертең біреу министрдің орынбасары нота білмейді десе ше? Коркин не дерін білмей, ойланып қалды да: « Кешіріңіз, біздің қолымызда тұрған не бар? Бұл Дімәш Ахметұлының өзінің шешімі еді » – дегенді айтты. Сіздерден тек шындықты білгім келді ғой. Саяси бюроның мүшесімен тайталасатын мен сонша ақымақ емеспін. Демалыс беріңіз. Көңілімді орнына түсіріп қайтайын, қалғанын көре жатырмыз. Әйтсе де, министрдің орынбасарлығын қомсынғандықтан емес, шындықты қуып жүргендіктен, болған іске өкіне қойған жоқпын. Сенбі күні болса да, Коркин бас бухгалтерді шақыртып қойған екен. Қызметтен кетердегі есеп айырысу ақысын, жол қаражатымды, демалысқа кеткенде қосымша төленетін ем ақысы ( лечпособие ) дегенін алдын ала дайындап қойыпты. Тіпті менің атыма курорт карточкасы, жолдама да толтырылыпты, ұшаққа билет алыныпты. Неткен қамқорлық десеңші! Бәрін ал да, ертең жексенбі күні Кисловодскіге тайып тұр дегені болар.
Бас-аяғы 20 минуттың ішінде Орталық комитетпен есеп айырысып, шығып кеттім. Демалыстан қайтып оралысымен Имашевқа жолығып, сәлемдестім. Ол жалма-жан Мәдениет министрлігіне телефон соғып, менің көзімше: « Жексембек, орынбасарыңды тез келіп алып кет, жұртқа министрліктің басшылығын күшейту ретінде жіберіліпті деп айта саларсың » – дегенді айтты. Әдетте жаңадан тағайындалған министрді-хатшы, министрдің орынбасарын бөлім бастығы алып барып таныстыратын. Менің досым Есенәлиев білмеген кейіппен кабинетінде отырып қалды. Ми­нистр Ж.Еркімбеков өзі алып барып, ұжымына таныстырды. Жиналғандар қол шапалақтап, құрметпен қарсы алды, Министрдің орынбасарларымен өзара қызмет бөліскенде маған халықтың мәдени мұрасының әртүрлі себептермен құрып бітуге айналған тарихи, сәулеткерлік, көркемдік, тұрмыстық нұсқаларын іздестіру, мемлекеттік есепке алу және қорғау, мүмкіндігінше қалпына келтіріп, бастапқы табиғи ортасына оралта түсу жұмыстарына қатысты мәселелерді үйлестіру, музей ісіне басшылық ету, тағы басқа міндеттер жүктелді. Осындай аса мейірбанды іске араласу – дәстүрлі өнерді этнографиялық тұрғыдан зерттей түсуге мүмкіндік бергендіктен менің тағдырымда өшпес із қалдырды. Ол тұста Қазақстанда 25 мыңға жуық археологиялық, тарихи-сәулеткерлік және мәдени ескерткіштердің бар екені белгілі болатын.
Мұның өзі халқымыздың өткендегі рухани өмірі мен заттық өндірісінің бірден бір көрінісі ретінде оның тарихын, тұрмыс-салтын, эстетикалық идеалдарын танып-білуге мүмкіндік беретін. Ата-баба мұрасын есепке алу, қорғау және қалпына келтіру ісіне тікелей араласу үшін Мәдениет министрлігіне ( оған заң бойынша осындай міндет жүктелген болатын ) ең алдымен мұндай мәселелермен шұғылданатын құрылымдық жүйе жасап алу қажет еді. Сондықтан бұрынғы кішігірім шеберхананың орнына « Казреставрация » бірлестігі, оның жобалау-сметалау тобының негізінде « Казпроектреставрация » жобалау-конструкторлық институты құрылды. Бірқатар облыстарда ғылыми-реставрациялық шеберханалар ашылды. Олардың қызметін қолдау мақсатымен үкімет қалпына келтіру және жөндеу жұмыстарына тікелей жұмсалатын қаражаттың 30 проценті мөлшерінде қосымша шығын ( накладные расходы ), өзіндік құнының 10 проценті мөлшерінде шеберханалардың заттық-техникалық базасын дамыту үшін арнайы бөлінетін қаржы ( отчисление ) белгіленді. Қалыптасқан тәртіппен жобалаушы сәулеткерлер ұқсатушы шілеңгерлер даярлау ісі қолға алына бастады.
Алтынмен аптау, екі қабат ағаш шекпесін, қыр ( ганч ), қырма ( оның қазақтағы баламасы ) оюдың әдістерін игеру, жазықтықты әрлеп-әшекейлеуге машықтану Қазақ ССР Ғылым академиясының ішкі декорын қалпына келтіруге, Оралдағы шіркеудің күмбезіне ал­тын жалатуға, Жаркенттегі ( Талдықорған облысы ) мұсылман мешітін, Ұзынағаш түбіндегі Жамбылдың әдеби-мемориалдық музейін ( Алматы облысы ) қайта ұқсатуға, Мәдениет министрлігінің үйін, Қазақтың халық әуез аспаптары музейін безендіруге мүмкіндік берді. Мәскеуден, Бакуден, Ереваннан, т.б. Өзін көрсете білгендерге арнайы куәліктер тапсырылды. Түркістандағы шеберханада шыңылтыр ( гла­зурь ), майолика, қашынбұрыш ( наборная мозаика ) жасай алатын шілеңгерлер даярланды. Осы саладағы алғашқы ізденістеріміздің сәтті болуына дәстүрлі өнердің музей қорындағы нұсқаларын қайта ұқсатумен немесе жаңа экспозициялар түзумен ғана емес, заттық-тұрмыстық мәдениет ескерткіштерін қорғау және кәдеге жарату жағын қарастыратын « Казмузейреставрация » шеберханасының ( қазіргі « Заман-Ty » ұжымдық кәсіпорны ) ұйымдастырылуы себепкер болды. Шеберхананың шілеңгерлері әулетімен өнер қуалаған ұсталардың ұрпағы, белгілі суретші-шебер Дәркембай Шоқпарұлының басшылығымен ескі технология бойынша тері ұқсату, таптаурындау, әрлеу, сүйектеу металл құю, соғу, қалыптап басу, өткермелеу, керту әдістерін үйренді.
Қазіргі шеберлер базарға шығарып жүрген таптаурындалған торсық, саба тігу өнерінің қайта жаңғырғаны үшін де біз « он саусағынан өнер тамған » осы бір шебер ұстаға міндеттіміз. Сол жылдары Қазақстанның тарихи және мәдени ескерткіштерінің 10 томдық жинағын шығаруға қам жасала бастады. Осылайша тарихи және мәдени мұраны мемлекеттік есепке алуға, мүмкіндігінше қайта қалпына келтіруге тікелей бетбұрыс жасалды, 1977 жылмен салыстырғанда 1981 жылға қарай ғылыми-зерттеу, жобалау және қайта қалпына келтіру жұмыстарының көлемі 300 мың сомнан 3,5 млн. Сол жылы белгіленген мөлшер 113 процентке орындалды, ал 1984 жылы жобалау және қалпына келтіру жұмыстарының көлемі 9,0 млн. Бұл әрине алып кәсіпорындарымен салыстырғанда аса үлкен көрсеткіш болмағанымен, « инемен құдық қазғандай » іспен айналысатын « Казреставрация » бірлестігі мен « Казпроектреставрация » ин­ституты үшін бұрын қол жете қоймаған көрсеткіш еді. Ең бастысы қайта қалпына келтіру жұмыстарына машықталған Қазақстанның өз мамандары өсіп жетіле бастады. Олардың қатарына Қазақстанға еңбегі сіңген: құрылысшылары – Арынбек Оразбаевты, Нышан Өмірзақовты, Софья Тәкібаеваны, сәулеткерлері – Алексей Проскуринді, Баян Тұяқбаеваны, өнер қайраткері Шәміл Қожахановты қосуға болады.
Жетпісінші жылдарда ұланғайыр кеңістікте орналасқан көне заманғы ескерткіштерді есепке алу, қорғау және қалпына келтіру мәселелері екі рет үкіметте, бір рет Орталық комитетте қаралып, Қазақстанның он облысында ұқсату жұмыстары кеңінен қанат жая бастаған еді. Мұның басты себебі – Қазақстанда сақталған ескерткіштердің барлығы дерлік ғылыми тұрғыдан зерттей түсуді, басым көпшілігі құрылымын мығымдауды, шарттастыру және қалпына келтіру жұмыстарын шұғыл түрде қолға алуды талап ететінінде еді. Ал сәулеткерліктегі біркелкілік шектен тыс қарқынмен өріс алған тарихи қалалардың орталықтарындағы ескі құрылыстардың тынысы тарыла бастаған болатын. Тың және тыңайған жерлерді кеңінен игеру, далалық жерлердегі индустриалдық құрылыс ескерткіштерді сақтап қалу мәселелерін шиеленістіре түскен еді.
Алматыда – « Қызыл таң » сауда орталығы, кафедралды собор, бұрынғы үшкластық училище, офицерлер үйі, Ұзынағаш түбіндегі Жамбылдың кесенесі мен әдеби-мемориалдық музейі, Оңтүстік Қазақстанда – Арыстанбаб кесене-мешіті, Баба Ата, Ысмайыл Ата, Жүніс әулие күмбездері, Қызылорадада – Ақтас мешіті, кафедарльды собор, Айтбай мешіті, Жамбылда – Бабаша хатын, Шамансұр, Қарахан күмбездері, Қалижүністің медресе-мешіті, моншасы, Үшарал мешіті, Маңғыстауда – Ақүйік, Сенек күмбездері, Шақпақ Ата, Қапаш мешіттері, Форт-Шевченкода – Ыдырыс Серікбайұлының үйі, Жезқазғанда – Домбауыл ғибадатханасы, Алашахан, Жошыхан, Аяққамыр г Болған Ана күмбездері, Семейде – жалқы мұнаралы, қос мұнаралы мешіттер, қаланың бұрынғы қақпасы, Қызылжарда – Жаңғоразовтардың үйі, басқа да X ғасырдан XX ғасырдың басына дейінгі тарихи және мәдени ескерткіштер қайта жөндеуден өтті. Ең алдымен « Союзреставрация » бірлестігі мен Кентаудағы « Ачполи металл » комбинатының қатысуымен құрылыстың ауытқи бастаған, опырылып қалу қаупі төнген бөліктері – Бас портал мен мешіт мығымдалды. Бұл оларды қайта жөндеуден өткізуге, ХІV ғасырдың құрылыс ағаштарын ұқсатуға, Қабырхананың еденін бастапқы деңгейінде қалпына келтіріп, Ахмет Йасауидің еңкейіп, құлауға айналған мүрдесін түзетуге мүмкіндік берді.
Ғылыми негізде жасалған жобамен үлкен күмбездің төрт қырлы, сегіз қырлы қондырғысы, ғимараттың теріскей порталы, эпиграфиялық құры қайта ұқсатылды. Ойықтарына есік, панжаралы терезелер қойылды. Өрттен сақтандыратын сигнализация жұмыс істей бастады. Кесенемешіттің негізгі сегіз залында, сол сияқты ХV-ХVІ ғасырларда тұрғызылып, 1972 жылға дейін жұмыс істеген Шығыс моншасында, XIX ғас. Бұлардан басқа Есімхан кесенесі, Шілдехана ғұрыптық орны, Қылует жертөле ханакасы, ныспысыз сағана, қам кірпіштен тұрғызылған қамал қорғанның шығыс бөлігі қалпына келтірілді, Рабия Сұлтан Бегім күмбезі қайтадан тұрғызыла бастады. Министрлер Кеңесінің 1978 жылғы 8-желтоқсанда қабылданған « Түркістандағы Ахмет Йасауи сәулет ғимаратындағы қайта ұқсату жұмыстары жөніндегі » қаулысында көрсетілгендерден іске асырыла қоймағандары ( оның өз себептері бар-тын ) – сыртқы баспалдақты қайта жөндеу, ғимараттың төбе жабынын ХІV ғасырдағы бастапқы деңгейіне түсіру, мешіт ішіндегі жазу-сызуларды қалпына келтіру болатын. Басқа қаралған іс-шаралар толығынан іске асырылған еді. Солай бола тұра, қаулы жарық көргеннен кейінгі 6 жылда Ах­мет Йасауи сәулет ғимаратының апаттан шығарылып, бастапқы кейпіне келтірілгенімен ( мұны көрмеу мүмкін емес ), оның тарихи ортасын құрайтын бірқатар объектілер қайта ұқсатылғанымен жобалау және қалпына келтіру ісінде мүлтіксіздікке жете қойған жоқ едік.
Қолымызды байлай бергені – заттық-техникалық ресурстарды былай қойғанда, Әзірет Сұлтан қорығы сияқты аса күрделі сәулет ғимаратын қалпына келтіретіндей озық тәжірибенің жетісе бермейтінінде, маманданған шілеңгерлердің аздығында, әртүрлі себептермен бірін-бірі алмастыра берген шеберхана басшыларының тұрлаусыздығында еді. Ұқсатушылардың ұқыпсыздығы мен жауапсыздығынан 1982 жылғы 26-наурызда үш күн бойы дамылсыз жауған нөсер жаңбырда қам кірпіштен қайта қаланып жатқан бекіністің 19 метрлік бөлігінің опырылғанын да ешкімнен жасырған жоқпыз. Себебін анықтағанда, қорғанның опырылған жеріндегі денесі қам кірпіштермен қапталып, іші топырақпен толтырыла салынғаны белгілі болды. Ұқсатушылардың көз бояушылығы жөнінде жеті ай бұрын шеберхананың бастығы Әлімовке ескертілсе де, қайта қаластыру жағы қарастырылмапты. Әрине айыптылар сазайын тартып, кейіннен қорғанның іргесі мұқият мығымдалып, денесі о бастағыдай ағашпен шабақталып, түгелдей кірпіштен қаланып, сабан араластырылған саз балшықпен қалың етіп сыланатын болды. Тоғышарлардың аузына іліккен тағы бір ыңғайсыз жәйт Қазандықтың күмбезіне 60 жылдарда сәндік үшін бұрынғы декорына қосымша ілінген « сталактиттерден » үшеуінің түсіп қалғаны болды. Техника ғылымдарының докторы, профессор Т.Жүнісов басқарған арнайы комиссия олардың ылғалды бойына тартатын материал – гипстен құйылғаядығынан және күмбез қаңқасына бекітілмегендігінен түсіп қалғанын дәлелдесе де, ХІV ғасырдың декорына балап, байбалам салынғаны әділетсіздік еді.
Комиссияның ұсынысымен гипс « сталактиттердің » қалғандары да алынып тасталды. Одан ХІV ғасырдың декорына « зақым » келген жоқ қой. Пайдаланылған құрылыс материалдарының төңірегінде таратылып келген жалған қауесет те жеткілікті еді. Оны ақпарат құралдары да оқтын-оқтын қоздырып келді. Рас, 1971-1976 жылдардағы Самарқан технологиясымен жасаған қаптама ( қаптал ) қыштардың бетіне шыңылтырдың дұрыс ұстаса бермейтіні байқалған еді. Зерттей келгеңде, бізден бұрын Сауранның онсыз да бай топырағын Самарқан технологиясына сәйкес онан әрмен байыта пайдаланғандықтан оның физико-химиялық құрамын бұзып алғаны анықталды. Оның үстіне шыңылтырланған қыштардың суыққа төзімділігі мен ылғал тартқыштығын мөлшерлегенде Түркістанның ауа райының Самарқандікінен айырмашылғы ескерілмеген болып шықты. Самарқан технологиясымен жасалған қыштармен қапталған Қазандықтың күмбезінен шыңылтырларының ұшып түсе бастағаны осыған байланысты еді. Шыңылтыр қыштар жасауда қалыптасқан осындай қал-ахуалды ескере отыра, 1978 жылы геолого-минералогия ғылымдарының кандидаты Софья Тәкібаеваның басшылығымен Алматыдагы « НИИстромін проект » институтында жаңа технология жасалып, Түркістандағы шеберханада өндіріске енгізілді. Ол Қазақ ССР Ғылым академиясының Ядролық физика институтында активациялық шолу жолымен көне заманғы шыңылтырлардың құрамына сәйкестенген еді. Шыңылтыр қыштар жасаудың қазақы технологиясы осылай өмірге келген болатын. Маған 1975 жылы Орталық комитеттің Сыртқы байланыстар бөлімінің меңгерушісі ретінде Түркістан аудандық партия конференциясына қатысуға тура келді.
Ол кездегі әдетпен партия конференциясынан кейін банкет ұйымдастырылды. Онда тост көтерген қалалық кеңестің төрағасы Ә.Мәдіқожаев Ахмет Йасауи сәулет ғимаратының айналасына көп ұзамай күрделі панельдерден құрастырылатын үйлерден тұратын жаңа қала салынатынын, оның шығыс жағына орналасқан ежелгі Түркістанның шаһристаны тегістеліп, топырағы қаланы түскейден теріскейге қарай кесіп өтетін көшеге дейін жайылып, гүлзарлы бақ жасалатынын айтты. Мен онан « мұндай идеяны қай дарақы ұсынып жүр? » деп сұрағанымда, сәулеткер Ухоботов жасаған, тіптен Қонаевтың өзі мақұлдаған жоба бар дегенін естідім. Мен: « Дімәш Ахметұлының мұндай бассыздыққа жол бере қоюы мүмкін емес. Әзірет Сұлтан секілді дүние жүзілік мәні бар ескерткіштің ауданында жаңа құрылыс салуға болмайды. Оның астында сан ғасырлық мәдени қатпарлар жатқан жоқ па? » дедім. Ахмет Йасауи сәулет ғимаратының қорғалатын аймағын ұйымдастыру идеясы осылай туған еді. Өкінішке қарай, облатком оны бірнеше жылды артқа салып қана, бекіте алды. Өйткені, Түркістан қаласының жаңадан болған мэрі Алимовтың бастамасымен ғимараттың ауласында, 60-жылдардың аяғы мен 70-жылдардың басында жасалған қаланы өркендетудің Бас жоспарына сәйкес, қолдан құлатылған ескі қаланың орнына жаңадан « ескі қала » тұрғызу қолға алына бастаған еді.
Дімәш Ахметұлы мәселенің даусыз еместігін ескере отыра, өзінің бұған араласпайтынын айтып, қазылық етуді маған тапсырды. Сөйтіп, бұл « бастамаға » да нүкте қойылды. Себебі мұндай идеямен жаныққандарға « ескі қаласын » ғимараттың қорғалатын аймағынан тыс жатқан көшелердің бойына тұрғыза беруіне болатынын ұғындыру мүмкін емес еді. Ахмет Йасауи сәулет ғимаратының аймағындағы Әулие Құмшық Ата, Әлқожа Ата кесенелерінің, Қылует жертөле ханакасының, бірқатар сағана-тамдардың кірпіші алынып негізгі ғимаратты ұқсатуға жұмсалыпты. Аталмыш ұсыныс қабылданған жағдайда, жаңадан « ескі қала » салам деп жүріп, ғимарат ауласындағы тарихи ескерткіштердің соңғы қалдықтарынан айрылып қалуға болатын еді. Әзірет Сұлтан қорығында жер асты суларының көтерілуін мамандар Арыс – Түркістан каналын салғанда оның мүддесінің ескерілмегенімен байланыстырады. Ол кезде қазіргідей жаңа құрылыстың жобасын жасағанда төңіректе көне заманғы ескерткіштердің бар-жоғын Мәдениет министрлігі арқылы дәлдеп алатын тәртіп болмаған. Енді келіп оған тіркестіре жаңа қала тұрғызатын болсақ, дүние жүзіне әйгілі сәулет ғимаратының қалі мүшкіл болатыны даусыз еді. Бұл – үлкен мәселе.
Осыдан қырық жыл бұрын Оңтүстік Қазақстан облысының Созақ ауданында болғанымда бір ақсақал Дешті Қыпшақтың ханы Әбілқайыр мен Қазақ хандығының негізін қалаған Жәнібектің бір-біріне жақын қашықтықта қатар орналасқан екі мұнарасын көрсетіп, « бұл екеуі өмір бойы жауласып өтсе де, өлгеннен кейін қатар жатыр » дегені бар-тын. Ол кезде мен бұған жөнді мән бере қоймаған едім. Осыдан біраз бұрын сол екі мұнараны әдейі іздеп барып таба алмадым. Жоқтаушысы болмаса тарихи-мәдени мұраның қайсысын алсақ та, осының көбіне ене беретіні хақ. Оны VІ ғасырдан бастап төрт рет қиратылып, төрт рет қалпына келтірілген Баба Ата бекінісінің, соғыстан кейінгі жылдарға дейін ел тұрған, қазір төбеге айналған Созақ қаласының тағдырынан да көруге болады. Ол, ол – ма, егер сізге Сыр бойымен Арыстың Сырға құяр тұсынан Аралға дейін сапар шегуге тура келсе, өзеннің екі жағынан да жүздеген қалалар мен бекіністі қоныстардың, мұқият ойластырылған суландыру жүйелерінің ізін көргенде, алдыңызда көсіле жатқан көне тарихқа мақтаныш сезім бойыңызды билегенімен, « Ау, осынша алапаттың біздің үлесімізге тигені қалай?
Моңғол қиратқан, жоңғар шапқан Бұқар да, Самарқан да, Ташкент те соңынан қайта қалпыңа келді ғой » деген өкініші мол, қалың ойдың қаумалауында қалып қоюыңыз мүмкін. Ерте заманнан бастап Қазақстанның әкімшілік орталықтары болған Сарайшық, Сығанақ, Сауран қулап біткелі қашан. Таразда өткен ғасырда тұрғызылған бір-екі құрылыс қана сақталған, Шымкентте ол да жоқ. Бұрынғы тың игерген жерлерді аралап көріңізші, көне тарихтың ізін де таба алмайсыз. Ойлап қарайықшы, біздің халықтың жоғалтқаны жалғыз осы ма? Дәстүрлі өнердің қай түрін алсақ та жағдай осылай. Мысалға алсақ, кезінде ұзатылатын қыздың жасауында, ел арасындағы сый-сияпатта басты бұйым, той-томағада негізгі жүлде болған, тіптен айыпты болғандар да қарсы жаққа ұсынып кешірім сұрайтын қалы кілемнің бастапқы нұсқалары құрып біткен. Сыр бойының отырықшы, жартылай отырықшы халқы қалыптастырған, бұрын құрып кеткен деп есептеліп келген, әйгілі « Қоңырат » кілемінің Әзірет Сұлтаннан алынған жұрынтығы Қазақстанның Орталық музейінде қалып қойған екен. Төсемі төрт және сегіз бұрышты табақшалардан, сегіз « тісті » қосалқы өрнектерден, қоршауы « ала құртпен » ( су ) ажырасатын көшеннен тұратын кілемнің осы бір үлгісінде 18 түрлі бояудың болғаны анықталды.
Қайта қалпына келтіріліп, өндіріске енгізілгенде, Алматыдағы кілем фабрикасының мүмкіндіктеріне қарай, өрнектері толығынан сақталғанымен бес түрлі ғана бояу пайдаланылды. Ежелгі заманнан қалған көне бас киімдердің бірі қасаба жайында мен 1963 жылы өзімнің туған ауылымда кіндік шешем Тілеулес Сейітбек келінінің аузынан естіген едім. Қасаба көйлектің үстіне киілетін шалғы ( белдемшенің ызындымен орана салынатын түрі ), нымшамен бірге үйлену салтанатына киілетін қалыңдық киім-кешегінде сәукеле орнына жүрген. Дөңгелек етіп пішілетін, желкесіне қарай ойытқи түсетін құламасы бар, маңдайына маржан, перузе, тағы басқа бағалы тастардан, дөңгелек табақшалардан түзілетін керме, оң жағына, самайдың тұсына кермесінен ұзынырақ, бес-алты қатар етіп тізілетін де күміс қоңыраушалармен ұшталатын қыстырма ілінетін бас киім үлгісі. Оған үстіне қадалатын үкі, құламасына ілінетін ақ желек ерекше көрік беретін болған. Өкініштісі, этнографиялық әдебиетте қасаба жөнінде жадығаттар мүлдем жоқ болатын. Тек қазақ лексиконында « қасабалы қалыңдық », « қасабалы келіншек » деген сөз тіркестерінің кездесетіні, 1979 жылы Мәскеуде басылған « Костюм народов Средней Азии » деген жинақта осындай бас киімнің бұрын қазақта болғаны жайлы айтылғаны ізденісімізге дем беріп қана қоймай, Қазақстанның Орталық музейіне алып келген еді.
Осындағы күйе жеп, тозығы жеткендіктен актілеп көзін жоюға дайындалған заттардың арасынан қасабаның көне нұсқасының табылғаны үлкен олжа болды. Оның үстіне қасабаның тағы бір үлгісі Бөкей Ордасының ханы Жәңгірдің зайыбы Фатима ханымның музей қорында сақталған киім-кешегінен табылды. Оның дәл осындай көне бас киім нұсқасы екенін ханшаның суретін жариялаған сәулеткер Т.Бәсенов те аңғармаған. Кейіннен қасаба Алматыдағы « Түскиіз » фабрикасында қайта ұқсатылып, осы жолдардың авторының тікелей қатысуымен қазақтың белдемше, нымша ( көкірекше ), қаптал шапан, бешпет, шекпен сияқты киім үлгілерімен бірге өндіріске енгізілді. Сөз орайына қарай айта кететін жәйт – манағы музейдегі заттардың арасынан « Әзірет Сұлтан » қорығындағы Ахмет Йасауидің қабырының бұрын жоғалып кеткен деп есептеліп келген көне жамылғысының табылғаны. ХІV ғасырдың ескерткіші болып табылатын бұл жамылғы да музей қорына қайтарылды. Ата-баба мұрасын қорғау біз үшін тарихи мәңкүрттікке тап болған елдің елдігін сақтап қалумен бара-бар еді. Нәтижесінде тұңғыш рет есеп карточкаларынан, өлшем сызбаларынан, фотосуреттерден тұратын ғылыми паспорттар негізінде 800-ден тастам ескерткіш облыстық, республикалық, бұрынғы одақтық деңгейде мемлекет қарамағына алынды. Жеті мыңға жуық ескерткіш қарапайым тізіммен жергілікті есепке алынды.
Қазақстанда, жоғарыда айтылғандай, 25 мыңға жуық тарихи және мәдени ескерткіштердің бар екенін ескерсек, бұл үлкен жұмыстың басы ғана еді. Бірақ соңғы жылдары Мәдениет министрлігінің тарапынан бұрынғыдай іждағатты ізденісті көре алмай жүрміз. Сол жылдары музей ісі де бір шама жолға қойыла бастаған болатын. Ол кездегі музейлік құрылыстың ерекшелігі – әдеби-мемориалдық музейлермен қатар, басқа да профильдік музейлердің көптеп ұйымдастырыла бастағанында еді. Олардың экспозициясы қазақ даласында ертеден қалыптаса бастаған тау-кен ісіне, сәулеткерлікке, заттық мәдениетке, диханшылыққа, балықшылыққа, әуез өнеріне, тас мүсіндердің пайда болуына, тағысын тағыларға арналған еді. Мұның өзіндік себептері де бар-тын. Мысалға алсақ, Алматыда қазақтың халық әуез аспаптары музейін құру халқымыздың аспаптық мәдениетінің ерте заманнан қалыптаса бастағанын біреу білсе де, біреу біле бермейтінімен, тіпті қазақта қобыз бен домбырадан басқа аспаптар болмаған дейтін қасаңқы пікірдің кеңінен тарап кеткеніне байланысты еді. Көне әуез аспаптарын уағыздау, жинау, зерттеу және дыбыстандыру ісіне 60-70-жылдарда белгілі өнер зерттеушісі, профес­сор Болат Сарыбаев, қазақтың аспаптық мәдениетінің білгірлері Садық Қасиманов, Омар Хаймолдин көп еңбек сіңірген болатын.
Уақыт талқысынан өткенімен, көміліп қалған көмбе іспетті болып, әртүрлі себептермен ұмыт қалған, тіптен із-түссіз құрып бітуге айналған бірқатар әуез аспаптарын қайтадан іске қосу, оларға бай­ланысты орындаушылық дәстүрлерді қайта қалыптастыру жұмысы қолға алынды. Ол үшін археологиялық қазба жұмыстарының нәтижелеріне, жазба деректерге, аңыз-ертегілердегі, ел аузындағы мағлұматтарға үңілуге тура келді. Тұңғыш рет қазақ әуез аспапта­рын ғылыми тұрғыдан жіктестіруге бетбұрыс жасалды. Бір қызығы Әбу Нәсір әл-Фарабидің жазып қалдырғандарына қарағанда, қазіргі домбыраға ұқсас бұрынғы танбурлардың тұрақты және жылжымалы пернелерінің болғаны. Шамасы, халық арасында кездесетін қос ішекті, аша, қуыс мойын, кең шанақты, ішіне де ішек тартылатын көп ішекті ( оны іші ішекті деп те атайды ) домбыралар, шіңкілдек, тағы басқалар жергілікті жағдайға ғасырлар бойы қалыптасқан орындау тәсілдеріне қарай әртүрлі бағытта дамыған аспаптар болса керек. Жамбыл облысындағы Жайсаң деген жерде сақталған X-XII ғасырларға тән тас мүсінде, зерттеуші А.Чариковтың пікірі бойынша, қолына әуездік садақ – монохорд ұстаған адам бейнеленген. Ал, монохорд аңшылардың жебелі садағының кейпінде жасалған иілме арфаның ең көне түрі болып табылады.
Орыстың әуез архео­логы Р.Л.Садоковтың айтуынша иілме арфа сыртқы күштердің ықпалымен болатын түр өзгерістерінен аулақ, жергілікті халықтың өзіне ғана тән аспап. Соған қарағанда тас мүсінде С.Қасиманов суреттеген, садаққа ұқсас етіп жасалатын қазақ адырнасының сұлбасы бейнеленгені ықтимал. Көне Тараздан алынған, түркі дәуіріне жататын қыш дүңгіршектің, Отырардан табылған үшкіріктің, уілдек іспетті тағы бір аспаптың қазіргі қазақ аспаптарында баламаларын тапқаны біздегі аспаптық мәдениеттің ертеден келе жатқанының тағы бір айғағы болды. Қазақтағы ұрмалы аспаптардың басым көпшілігі – дабыл, дауылпаз, шыңдауыл, даңғыра жаугершілікте әртүрлі қашықтыққа тиісті дыбыс беруге, аң аулау кезінде құстарды ұшыруға, хайуандарды тосынға ығыстыруға, тіптен бақсының сарынын, ғұрыптық билерін, той-томағадағы қызықшылықты сүйемелдеуге бейімделген. Міне осындай жәйттерді анықтап алғаннан кейін ғана музей экспозициясын орналастыруға кірістік. Оның тақырыптық-экспозициялық жоспарынын негізіне Б.Сарыбаевтың Хиуада ( Өзбекстан ) өткен конгресте жасаған ғылыми баяндамасы алынды. Музейді ұйымдастырудың басты ауыртпалығы оның алғашқы директоры Жарқын Шәкәрімовтың, аспапшы-шеберлер Оразғазы Бейсенбаевтың, Дәркембай Шоқпаровтың үлесіне тиген еді. Негізгі қиыншылық экспозицияны орналастырудың қайсыбір аспаптарды қайта іске қосумен, дыбыстандырумен қатар жүргізілгендігінде болатын. Оның үстіне халық аспаптары өлі экспонат болғандықтан өзінен өзі келушілерді баурап ала бермейтін еді.
Сондықтан аннотацияларының үстіне аспаптарда ойнап отырғандардың суреттерін бердік. Онан да тартымды экспозиция шыға қоймаған соң, әрбір экспонаттың астына аспаптың үні жазылған таспаны орналастырып, дыбысын пайдаландық. Бұл біршама алға басқандық болғанымен бізді қанағаттандыра қоймай, музейге келгендерге ойын көрсететін көне әуез аспаптарынан құралған әуезді топ кұруға тура келді. Осылайша « Сазген » халық әуез аспаптары ансамблі дүниеге келді. Ансамбль мүшелері тек қана көне аспаптарда ойнап қоймай, оларды дыбыстандырумен, концерттік дағдыға ендірумен айналысты. Сөйтіп музей халық аспаптарының тарихынан, ойнау тәсілдерінен толық мағлұмат беретін және қазақтағы аспаптық мәдениеттің жетістіктерін уағыздайтын әуездік кешенге айналды. Өкінішке қарай, кейінгі жылдары музейдің ғылыми жұмысының деңгейін арттырумен Мәдениет министрлігі жөнді айналыса алмады. Музей құрылғаннан бергі он бес жылдай мерзімде ғылыми ізденіс арқылы әлдеқашан қалпына келтіріліп, қайта дыбыстандырылып, тұрмысқа, концерттік дағдыға енгізуге болатын қуыс мойын, іші ішекті, аша домбыралардың, сазген, адырна, бұғышақ, керней, сыбызғы, желбуаз, сырнай, уілдек, ауызсырнай секілді аспаптар сол экспозицияда орналастырылған өлі экспонаттар күйінде қалып қойды.
Музей құрылысы жөніндегі әңгімемізді қорыта келе айтайын дегенім олардың тоқырау заманында құрастырылған экспозицияларын белгілі бір деңгейде қайта реттеу үшін тақырыптық жағынан жаңғырту, ескерткіштерді қалпына келтіру, сақтау жұмыстарын жеделдете түсу қажет-ақ. Музей қорындағы аса бағалы заттардың экспозицияда қойылып жүргендерінің орнына баламаларын қоюды дағдыға ендірген жөн. Олай дейтінім, қазақ бұйымтайымының негізгі материалы барқыт, шұға, шекпен тоқымасы, жібек, мақтамата, қағылез киіз, елтірі, көн, пұшпақ, аң терілері температуралық ылғалдық тәртіп сақтала бермейтін жерлерде ұзаққа бармай, істен шығып қалатыны ықтимал. Жаңа түсімдер бола бермейтіні тағы бар. Музейлік ескерткіштерді сақтау және пайдалану ісіндегі олқылықтарға байланысты мәдениет министріне орынбасарлыққа тағайындала салысымен жылдар бойы мән берілмей келген кейбір шараларды іске асыруға тура келді. Менің жағамды ұстап қайран қалғаным – халық қазынасын талан-таражға салуға мүмкіндік беретініне қарамастан, музейлердің есеп-қисап құжаттарында алтын немесе алтынмен апталған, мыстан, қоладан шекілген заттардың бөлек-бөлек ажыратылмай, « сары металл » деп қана, күмістен соғылған заттардың қалайы бұйымтайыммен бірегей « ақ металл » деп көрсетіліп келген еді.
Алматыда пробалық бақылау ( пробирный надзор ) орталығын ұйымдастыру жөніндегі ұсынысымызды Қаржы министрлігі қостамағаннан кейін, милиция жалдап, Ташкенттегі, Новосібірдегі, Уфадағы пробалау орталықтарының қызметімен пайдалануға тура келді. Сөйтіп, зергерлік заттарды сынамалаудан ( таңбалаудан ) өткіздік. Әртүрлі қымбат бағалы тастар пайдаланылған заттарды қатаң есепке алу жағы да реттелді. Жаңа журналға көшірілді деген сылтаумен музейлік экспонаттар тіркелген ескі журналдарды жоюға тыйым салынды. Өкініштісі, қанша тырмыссақ та, музейлік ескерткіштерді қалпына келтіру ісін түбегейлі жолға қойып, белгілі бір жүйеге келтіре алмадық. Қыруар қаржы бөліп, білікті мамандар дайындау қажет еді. Венгер астанасында бұрын да болғандықтан ел аралатпай-ақ, оларда қалыптасқан ғылыми-реставрациялық қызмет жүйесімен таныстыруды өтіндім. Бір қызығы кішігірім, 12 миллионға жуық халқы бар елде, 612 музей жұмыс істейді екен. Олардың бірде біреуінде экспонаттардың түпкі нұсқасы қойылмайтыны мені таң қалдырды. Аса бағалы экспонаттардың түпкі нұсқасы өз алдына автономиялық режимі бар қоймаларда сақталатыны қызығушылығымды арттыра түсті де, өздеріндегідей музейлік заттарды сақтау, қалпына келтіру жүйесін Қазақстанда жасауға көмектесуді өтіндім. Есеп-айырысу рубльмен болатынын да ескерттім. Менің ұсынысымды ондағы Кеңес елшілігі де қостады.
Маджария жағы істелетін жұмыстың көлемін анықтау үшін әртүрлі бағыттағы төрт маманды Алматыда қабылдауды сұрады. Мәселені өз тарапынан 1986 жылға арналған екі елдің арасындағы мәдени ынтымақтастық жоспарына енгізетінін білдірді. Будапештен қайтып оралысымен министр Ж.Еркімбековтың қолы қойылған хат СССР Мәдениет министрі П.Демичевтің атына жіберілді. Ол дұрыс тәртіп салған екен. Бірақ оның Попов деген орынбасары, онда да мүлдем болмайды демегенге ұқсайды, « Апырау, облатком төрағасының орынбасары Мәдениет министрлігіне қатысты мәселеге неге араласқан » депті-міс, дегенді есітіп, менің кеше ғана бірге істескен достарым сылқ ете түсті де, қазақ-венгр ғылыми-реставрациялық шеберханасы ұйымдастырылмай қалды. Ол-ол ма, Қазақстан музейлерінің аға реставраторларын арнайы туристік топ ретінде Будапеште қабылдап, бір айлық стажировкадан өткізу жөнінде келісілген шаруа да шешімін таппады. Біздің жақ Будапештегі Кеңес елшілігінен екі дүркін соғылған телефон қоңырауын да өз мүддесіне пайдалана алмады. Кімнің несі кеткенін өзің де аңғарған боларсың, оқушым. Сол жолғы келісілген мәселелер жүзеге асырылғанда, Қазақстанның Мәдениет министрлігі қазір музейлердегі қолтума өнердің туындыларын қайта ұқсатып қана қоймай, олардың үлгісімен көпшілік қолды тауарлар шығаратын жеке-жеке цехтары бар аса күрделі қазақ-венгр кәсіпорнына біз жағынан қожалық ететін еді.
Тіпті мұны былай қойғанда, ата-бабамыздан қалған музейлік қазынаның орнына баламасын қойып, түп-нұсқаларын автономиялық режиммен болашаққа сақтауға мүмкіндік алатын еді. Шынымды айтсам, Будапештегі музейлік ескерткіштерді сақтау және қалпына келтіру орталығында менің алдыма 1708 жылы жасалған екі фарфор тарелканы қойып, қайсысының түпнұсқа, қайсысының баламасы екенін көрсетуді өтінгенде, екеуін бір-бірінен ажырата алмай сасқаным бар-тын, Венгрия – бұл салада үлкен тәжірибе жинақтаған ел. Оның үстіне оларда сақталған қазақ бұйым-тайымдары да жоқ емес екен. Орталықтың қорында автономиялық режимде сақтаулы, тоқымасының тығыздығы, ою-өрнектері мен бояуы жағынан біздегілерге ұқсай бермейтін, ілгеріде венгр саяхатшылары арқылы алмасқан қазақтың қалы кілемін көргенде, қолтума өнердің осындай нұсқаларының баламаларын жасап алуға болады екен-ау деген, пендешілік те бойымды билеп алған еді. Не пайда, Будапештке барған сапарда пайда болған идея іске аспады. Бәлкім, манағы « елеусіз қалған мың жылдың » хикаясы да осын­дай, ешнәрсеге жауап бермей, қол қусырып, « сен тимесең, мен тимен » деп отыра беретін сәуегейлердің іс-қарекетінен туса керек. Әйтпесе « ол жағы зерттелмеген » деп мыңжылдық тарихты сыртқа шығарып тастауға бола ма? Бұрынғылардың « болмасаң да, ұқсап бақ » дейтіні қайда? Өкінішті-ақ.
САРЫБЕЛДЕН АСҚАНДА Қоғамның болмысы мен санасын айқындай түскен қайта құрылу мен 1986 жылғы желтоқсан оқиғасының дәрістері арқылы тарихтың қайта жазылатын қаралым беттері бола бермейтініне жұрттың көкірек көзін ашқан мемлекеттік тәуелсіздікке көтерілер тұста Қазақстан асқан сарыбел болған сексенінші жылдарға зерттеушілер әлі талай рет оралатын болады. Сексенінші жылдарда бұрынғы « басыбайлылықтан » бір жолата арылғандықтан тарихқа, қоғам дамуына, ұлттық қасиеттерге соны көзқарас қалыптастыра бастадық. Дендей бастаған экономикалық қиыншылықтар мен әлеуметтік әділетсіздікке қарамастан ілгері үмітке бой ұсынатын болдық. Бұрынғы өмірлік принциптеріме сай білекті сыбанып іске кірісіп те кеттім. Ең алдымен халық шаруашылығының осы салаларында қалыптаса бастаған қал-ахуалды біліп алу қажет еді. Жергілікті үкімет орындарының қызу қолдауымен облыстағы әрбір мектепті, балабақшаны, денсаулық сақтау орнын, мәдениет үйін, клубты, кітапхананы, қарттар мен мүгедектер интернаттарын, балалар мен сәбилер үйлерін паспорттап алдық. Жылдар бойы қалған-құтқан принциппен қаржыландырылып келген мұндай мекемелердің қалі мәз емес еді. Қаржы мен құрылыс материалдарының кемтарлығынан ондаған жылдарға созылған « сақалды » құрылыс объектілері де жеткілікті болатын.
Ауылдық жерлердегі мектептерде, клубтар мен мәдениет үйлерінде, ауруханаларда көптен бері күрделі жөндеу жүргізілмегені, негізгі жабдықтарының ескіріп, істен шығып қалуға жақындағаны, көбінде жылыту торабы, су құбыры мен нәжіс жүйесінің атымен жоқ екені белгілі болды. Паспорттаудың нәтижесі жергілікті кеңес орындарында қаралып, нақтылы шаралар белгілене бастады. Мәдениет, халық ағарту, денсаулық сақтау және әлеуметтік қамсыздандыру жүйесімен байланысты мәселелер, әсіресе олардың заттық-техникалық және кадрлық базасына қатыстылары облыстық кеңестің сессиясында, облатком мәжілістерінде қаралып, тиісті орындарға тапсырмалар берілді. Ешкімнің тысқыруынсыз-ақ, құрылыс ісіндегі жағдай біршама жақсара бастағанына қарамастан, шамасы, Министрлер кеңесіне түскен облатком қаттамаларына, оның басқа да құжаттарына сүйенген болса керек, « Правда » газетінде « Аплодисменті запрещены » деген атышулы мақала жарияланды. Ол обком бюросында талқыланып, небәрі бір жарым жылға жуық қызмет істеп келе жатқан маған, бір жылға жетер-жетпес қызмет істеген облатком төрағасының орынбасары Г.Н.Мальцевке он бес жыл бойы істелмеген шаруа үшін орынсыз айып тағылды. Обкомның бюросында, сөйтіп, Мальцевты қайдам, мен өзім өмірімде бірінші рет қатаң сөгіс алдым. Біздің айтқанымызды тыңдаған ешкім болған жоқ, бюро мүшелері де, облатком төрағасын қоса, ләм деп аузын ашпады.
Қандай ауызбіршілік десеңші! Бюрода көптен бері қызмет істейтін, құрылыс ісіне жауап бе­ретін хатшы, бөлім бастықтары да отырды. Оларды неге тәртіпке шақырмасқа. Тіпті бәрін былай қойғанда, сол жылдары облыс екінші рет Ленин орденін алып үлгірді ғой. Не үшін? Бюро мәжілісінен нақақтан-нақақ қорланған, жабырқау сезіммен шықтым. Осы уақытқа дейін ешкімнің қамшылауынсыз-ақ қызмет істеп келдік қой. Бұдан былай да солай болатын еді. Орынсыз болса да « орынды » болып кете беретін. Қабылданған шара алдымен біреулерді жазалаудан басталатын. Олай етілмесе, құдай сақтасын, жоғарыдағылар түсіне қоймайтын. Бұл жолы да солай болды. Сонымен уақыт өте берді. Мен Алматы облаткомында қызмет істеген үш жарым жылда, облыстық партия комитетінің бөлім меңгерушісі Тайыр Мансұровпен, құрылыс мекемелерінің басшылары Баққожа Қасымжановпен, Георгий Иванович Кипряновпен, Махмұт Мүслимовпен бірлесе қимылдап, айқай-шусыз-ақ, жылына 15-16 мектеп, сол шамада балалар бақшасын, 7-8 клуб, мәдениет үйлерін, 4-5 аурухананы іске қосып отырдық. Фельдшерлік-акушерлік пункттер, емханалар, кітапхана, мектеп жанындағы интернатгар өз алдына. Бізге әрине, « Правдаға » шығыпты деп қаржы төккендер де болған жоқ.
Бұрын облыста жылына 2-3 мектеп, 1-2 клуб, қыстағанда 1-2 аурухана ғана іске беріліп келген екен. Сонда не, талап ететіндер болмаған ба, қалай? Жергілікті кеңестердің сайлауы жақындап қалған. Партиялық жазамен депутаттыққа кандидат етіп ұсынбайтыны белгілі. Мен де обкомға сөгісін алып тастауын өтінген арыз жазбай жүре бердім. Сарыағашта дем алып жатқан едім, ертеңіне болатын бюроға шақыртыпты. Мен келе алмайтынымды білдірдім. Керек болса, об­ком өзі жариялаған сөгісін менің арызымсыз-ақ, тіптен менің қатысуымсыз-ақ алып тастауына болады емес пе? Бір апта өткен соң келесі бюроға тағы да шақыртыпты. Курортта дем алып жатқан жерден, тәртіп сақтап Алматыға қайтып келуге тура келді. Бірақ, маған тағы да уағыз оқитын болса, ойымдағымды айтып салуға бел байлап келген едім. Керісінше, бюро мәжілісін жүргізген Меңдібаев мені мадақтаған сөздер айтып, « асқан қанағаттанғандықпен " партиялық жазаны алып тастау жөнінде ұсыныс енгізетінін білдірді. Мен үндеген жоқпын. Жасыратыны жоқ, кейіннен « Бұл не, кіші 37 ме? » деген « Егемен Қазақстандағы » мақала арқылы республика жұртышылығына танымал болған М.Меңдібаевпен қызмет істесу оңайға түскен жоқ.
Мәскеу жағынан қолдау тапқан осы бір адамның жұмыстың байыбына бара бермейтінін онымен бір жарым жыл қызметтес бо­лып, бірде бір рет кабинетінде кездесіп, пікір алысуға мүмкіндік болмағанынан да көрдім. Ау, облатком төрағасының мәдениет, халық ағарту, денсаулық сақтау, әлеуметтік қамсыздандыру мәселелерімен айналысатын орынбасарымен жүздесіп, жөн сұрасуға мұрсаты болмаған облыстың бірінші басшысы саладағы қалахуалды қайдан білсін? Оның бар ойлап тапқаны әлеуметтік-мәдени құрылысты да өзің жүргізесің деп, облаткомның құрылыс мәселелерімен айналысатын арнаулы орынбасары бар екеніне қарамастан, облыстағы барлық мектеп, бала бақша, клуб, мәдениет үйлерін, ауруханалар мен емханалар салуды, Жамбыл ауылының кешенді құрылысымен қоса, менің мойныма артып қойғаны. Онсыз да бұл мәселелермен айналыса бастағандықтан, бұған өкіне қойған жоқпын. Тек обкомның бірнші хатшысынан әрбір мәжілісте зекіру, негізсіз қыртпа сын көбейіп бара жатқандықтан, Қонаевтың қабылдауында болып, өзімді қызметтен босатуды өтіндім. Орталық комитеттегілер жазылған арызға тәртіп салмай, обкомға жіберіпті. Бірде жоғарыға көтерілейін деп лифт күтіп тұрғанымда төмен қарай түсіп келе жатқан Меңдібаев мені көріп қалып, кекете сөйлей кетті де: – Сен Қонаевтың атына арыз жазыпсың ғой. Несі бар, өтінішіңді қанағаттандыруымызға болады, – деді.
Өтінішімді тезірек қанағаттандыруыңызға болады, – деп лифтпен жоғары көтеріліп кеттім. Содан қайтып ол бұл мәселеге орала қоймады. Бірақ арамызда шынайы қатынас та орнай қойған жоқ. Соңынан Орталық комитетке екінші хатшы болып сайланған Меңдібаев маған дұрдараз, зілді күлімсірейтін болып алды. Алматы облысында істеген жылдары халық шығармашылығына көбірек көңіл бөліп, Торғай облысында бастаған ізденістерімді жалғастыра түстім. Мұның өзіндік себептері мынада еді. Жетісу – ән мен жырдың елі. Оның бұрынғы даңқын қайта жаңғырту, ұшқыр ойлы, өскелең өрісі бар жастарына жол ашу кезек күттірмейтін мейірбанды іс еді. Бірде « Ел қыдырған есер шағында » жолдасының қыз алдында оғаш айтқан бір ауыз сөзінен ұятқа қалған ақын, әнші Әсет сол бір нәзік жанға арнап: Қымбатсың бір қызыл гүл ашылмайтын, Ләззатың әр жаманға сатылмайтын. Әркімнің өзі теңдес құрбысы бар, Ақ сұңқар қарақұспен шатылмайтын. Көз – мерген, жігіт – мылтық, көңіл – білте, Орамды аң табылмай атылмайтын. Жібек пен қойдың жүнін қосып ессең, Бірігіп арқан болып қатылмайтын. Алтынды жезбен қосып, қатар тартсаң, Тең келіп таразыға тартылмайтын. Көңілге қайғы болдың кетіп қалып, Тамаққа ішкен асты батырмайтын.
Жазу-сызудан кенже қалып, басым көпшілігі « өнер, білім бар жұрттар » секілді « тастан сарай салғызбанғанымен », тарих төріне өзінше талпынып, қиынға қол созып, биікке құлаш ұрған біздің қазақтың ұшқыр қиялы, жүтіртпек ойы, асыл арманы, өмір өнегесі ғасырлар бойы осылай жырланып келген. Әйтсе де, Арқаның шаншарлары мен қулары секілді екінің бірі шешен, әзілқой, әнші-күйші, ойыншы болып келетін елдің жүзден жүйрігі, мыңнан дүлділі ғана өз жерінің топжарғаны дәрежесіне көтерілетін. Әйгілі Құлмамбеттің ақындығын қастерлеп, қадір тұтқан жыр алыбы Жамбылға бірде Байсалбай, Ералыжан деген құрдастары: « Сені жұрт Құлмамбетті жеңді дейді, қалай жеңдің, соны айтып берші » дегенде Жәкең аса толғанып отырып былай деген екен: – Ойбой, оны мен жеңгенім жоқ, атамыз Қарасай мен ақиық Сүйінбайдың әруағы ғой жеңдірген. Әйтпесе ол кезде Құлмамбеттің аузымен құс тістеген кезі еді. Он бір ақынды бірдей жеңіп, масайрап отырған ол, мен есіктен кіре бергенде өлеңді тоғытып жіберді. Ақын деп бір тулақты алып кепті, Албан, Суан ортаға-ап көрмейміз бе? » – дегенде аяғым қалтырап, алғашында не айтарымды білмедім. Әйтеуір, айтыса келе мен жеңдім.
Өйткені, Құлмамбет сияқты байманаптарды емес, халықты мақтадым. Ақындар айтысы – бұрын шаршы топты ғана емес, қалың көпшілікті қамтыған қазақтың өзіне ғана тән өнері болып табылады. Оның ел арасында кеңінен тараған қайым, өтірік айтыс, бәдік, жұмбақ айтыс, қақтығыс, қыз бен жігіт айтысы, екі қыз екі жігіт жұптасып айтысатын түрлері де болған. Айтыстың осындай түрлерін қоса насихаттай отыра, ақындарды әдеттегідей арзан қалжыңға, « отбасының » күйкілжіңі секілді мәселелерге ден қоя бермей, жұртты еңбек мәртебесіне, имандылыққа, бірлікке, елдікке шақыру жағына көңіл аударуға, ұзын ырғақты өлеңді құр айқайға салып тақпақтай бермей, әдемі әнге қосып, домбырамен немесе сырнаймен сүйемелдеуге дағдыландыра бастадық. Олар бұрынғыдай иығына алабажақ ою жапсыра салынатын, « мен мұндалап », айқайлап тұратын қызыл, жасыл шапандарды іле сала, мойнына қылқитып галстук тағып жұрт алдына шықпайтын болды. Әсіресе Жамбылдың 140 жылдығына арналған облыстық ақындар айтысында Қаскелеңдегі « Раушан » фабрикасы мен « Облбытобувь » кәсіпорнында жасалған қазақтың ұлттық киімдерінің көрсетілгені, оған ерекше ажар беріп, мазмұнын байыта түскен еді.
Өкінішке қарай, аталмыш кәсіпорындары шеберлерінің қазақы киімнің музейлік нұсқаларын игерген тамаша бастамасы кейіннен іждағатты қолдаушысы болмай аяқсыз қалды. Тіпті Бұқарда зерлі кесте, оқа тігуге машықтанған шеберлердің қайда кеткенін де анықтай алмадық. Қазақша билеу – көбіне топтасып ән салумен, өз қызығы өзімен өтіп жататын әртүрлі кәде-жоралғылармен, халық ойындарымен біте қайнасқан, еңбек қимылдарына, еліктеуге, ауызба-ауыз айтылатын әзіл-оспаққа негізделген халық мұрасы. Оған әуел баста арқау болған ежелгі халық билерінің, « бақсы ойынының » бізге жетпегені мәлім. Бірақ ел есінде олардың мазмұны, оқиға желісі, өзіндік баурамы, қимылдау, сермеу тәсілдері қалды. Дұрыс пайдалана білсек, бұл да аз дүние емес. Ал, өзімізге танымал қазақ билерінен халықтың өткендегі өмір салтын, істеген кәсібін, ұшқыр қиялын, жүгіртпек ойын аңғарамыз. Қазақта бұрын би болмаған дейтін керенаулыққа ешқандай негіз жоқ. Тарихта бисіз халық болған емес. Тіпті би болмаған күнде де, опера немесе балет сияқты оны да жасап алуға болатын еді ғой. Бұған бізбен тағдырлас, бұрын көшпелі болған башқұрт, қарақалпақ халықтарындагы би өнерінің қазіргі жетістіктері де дәлел бола алады.
Осы уақытқа дейін той-томағаларда көпшіліктің қатысуымен орындалатын қазақ биін қалыптастыра алмай келе жатқанымыз да керенаулықтың нәтижесі. Дәстүрлі өнердің құрамдас бөлігі болып табылатын халық билерін қайта жаңғырту және дамыту мақсатымен Алматы облыстық филармониясында « Алтынай » халық биі ансамблі құрылды. Оның негізін қалап, шығармашыл ұжым ретінде қалыптасуына, өмірінің соңғы сәттеріне дейін, арымай-талмай, 20 жыл бойы қазақ биіне қатысты мағлұматтарды, өнердің осы бір түрінің ел арасында сақталғандарын, жекелеген элементтеріне дейін тірнектеп жинап, қайта түлетуге үлкен үлес қосқан Қазақ ССР өнеріне еңбегі сіңген қайраткер, педагог-балетмейстер Ольга Всеволодовна Всеволодская-Голушкеевич болды. Бұл кісінің ескі билерді қайта қалпына келтіруге қажетті мәліметтерді қалай жинайтынын бір жолы Алматы түбіндегі Үмбеталы ауылында болғанда көрген едім. Бізді қабылдаған үй иесі Жамал Қырғызбаева 90 жаста, Ольга Всеволодовна 70-те болатын. Бір қызығы біреуі орыс тілін, екіншісі қазақ тілін білмейтін екі кейуананың он минут өтпей-ақ қол ұстасып билеп жүргенін көріп таңдайымызды қаққан едік. Олардың билегені соңғы елу жылда ұмытылған, бірақ бізге бала жастан белгілі, көпшіліктің қатысуымен орындалатын « Киіз басу » биі еді.
Өкініштісі, халықтың дәстүрлі өнерінен түйсігі шамалы, тіл білмейтін, классикалық биге машықталған қазіргі шалағай қоюшылар киіз басудың « элементтерінен » тек жүн сабауды ғана қалдырып, қалғандарын есіне түсіре алмай, бидің берекесін кетіргені болатын. Ольга Всеволодовна билерден көрінетін халықтың өзіндік ерекшеліктеріне, ұлттық тұрпатына, мінезіне, екпіндеген жан дүниесіне үлкен мән беретін. Оны қазақтың өзінен шыққан балетмейстерлері көңіл аудара қоймаған « Буынбиін » қайта қойғанда тағы да байқадық. Нарынқол ауданынан келген егде тартқан екі кісі дене буындарын ойнату үшін бүктесін, иіліс-бүгілістер жасап, шалқалай, бір біріне қарай бетпе-бет айналып, орала жүріп, бұлшық еттерін ойнақтатып, қолдарын бұлғақтата билей жөнелгенде балетмейстердің « су астынан інжу тапқандай » қуанған бақытының шегі болмап еді. Кейіннен « Алтынай » ансамблінің репертуарына « Киіз басу » да, « Буынби » де енгізілді. Маған 1985 жылы Мәдениет министрлігінде істеп жүргенде өзім қолға алған Жамбылдың кесенесі мен әдеби-мемориалдық үймузейін қайта жөндеуден өткізіп, жаңа экспозициясын құрастыруды аяқтауға тура келген еді. Кесенені мәрмәр тастармен қаптап, декорының кейбір жерлерін мәрмәрға, қыр оюына алмастырдық. Тек күмбезін Түркістаннан әкелінген шыңылтыр қыштармен қаптау сәтсіз болды.
Ұзынағаштың ауа райына сәйкес ылғалтартқыштығы, аязға төзімділігі аспаппен мөлшерленбей, Түркістанда дайындалған шыңылтыр қыштар бір жылға жетпей, сыпырылып түсіп қалды. Сондықтан оларды көктүсті фаянс « кірпіштермен » ауыстыруға мәжбүр болдық. Жамбыл музейінің кіреберіс фойесін әшекейлеуге тұңғыш рет қазақтың өзіне тән қырма өнері пайдаланылды. Музей экспози­циясын белгілі ақын-жазушыларды мадақтау үшін атүсті енгізілген жасанды ыңғайтабыстан ( Жамбылға қатысы шамалы фотосуреттерден, әртүрлі жадығаттардан, тағысын тағылардан ) арылтып, ақын шығармашылығының өзіндік ерекшеліктерін аша түсуге көңіл бөлдік. Жамбыл ауылын көркейту және көгалдандыру ісі қолға алынды. Ең алдымен музей кешенінің айналасы қоршалып, ондағы алма бағы тәртіпке келтірілді. Алты қанат ақ үй тігілетін орын қайта жасалып, кімнің қолында кеткені белгісіз ақынның киіз үйінің орнына басқасын жабдықтауға тура келді. Ауылды қақ жарып өтетін негізгі көше бойына жаңадан үйлер тұрғызылды. Мәдениет үйі қайта жөндеуден өткізіліп, қайта жабдықталды. Кафе, базарлық сататын киоск, басқа да келушілерге қызмет ететін обьектілер салынды, Негізгі коммуникациялар кабельге алынғандықтан, ауылдың сырқын бұзатын ұзын-қысқа, айқыш-ұйқыш орналастырылған сан түрлі сым ағаштар алынып тасталды.
Бірақ уақыт аздығынан ( көп ұзамай мен қайтадан Мәдениет министрлігіне қызметке ауысып кеттім ) музей тұрған қыратты айналдыра, жаңа материалдан соғылған қазақы үйлердің тіркеспе, қоржын үй секілді нұсқаларын қора-қопсысымен орналастырып, ауылға кіре-беріс қақпаны реттеп сол жерге мейманхана, шәйхана, әмбебап магазин салдырып, алдына гүлзарлы бақ орнатсам деген ойым іске аспай қалды. Арасы 8-10 шақырым қашықтыққа орналасқан біріне бірі ұстаз, шәкірт болған жыр алыптары Сүйінбай, Жамбыл, Үмбеталы ауылдарының негізінде әдеби-мемориалдық музейлер, арнайы поэзия мектептері, ақындар айтысатын амфитеатрлар, қаламгер ақындар өлеңдерін оқитын алаңдар орналасатын өнер орталықтары болатын « Халық поэзиясының үшбұрышын » ( треугольник ) жасау ойда болатын. Онан тек Жамбыл мен Сүйінбай ауылдарына апаратын жолайрыққа « Сүйінбай мен бала Жамбыл » атты арнайы белгі қойып, Үмбеталының үйін, қора қопсысын қалпына келтіріп, әдеби-мемориалдық музейін салғызып үлгірдік. Директорлыққа аулына келін боп түскенде Үмбеталының өзі « бетін ашқан » шәкірті Надежда Лушникова тағайындалды. Идео­логия мәселелерімен айналысатын хатшы Зақаш Камалиденов мәдениет бөлімінің меңгерушісі Камал Смайыловпен бірге отыр екен. Сәлемдесіп болған соң, сөз саптай келе: – Егер Мәдениет министріне ұсынсақ, оған қалай қарар едіңіз.
Бұрын сонда істегенсіз, іс-тәжірибеңіз де жеткілікті, шешімін таппай келе жатқан мәселелерді де жақсы білесіз, – деді З.Камали­денов. Мен күліп: – Мынау Камал менен гөрі жас қой ( оның бірер ай жастығы бартын ), мұны неге ұсынбадыңыздар, дап-дайын министр емес пе? Енді Камалиденов те қосыла күліп: – Онда Камал Сейітжанұлының шансы жоғары екен. Ол әлі үлгіреді ғой. Әңгіме өзіңіз жөнінде болып отыр, – деді де, Г.В.Колбинге баратынымызды айтып: « Қам жемеңіз, барлығы дұрыс болады » – деп орнынан тұрды. Колбин жылы шыраймен қарсы алып, Мәдениет министріне ұсынуға бірнеше кандидатураларды қарап, маған тоқталғанын айтты. Тәжірибеңіз мол, комсомолда жүріп те, онан кейінгі жылдарда да мәдениет мәселелерімен қызу айналысып келген екенсіз. Мәдениет министрлігіндегі 6,5 жыл да босқа өтпеген болар. Кіммен ақылдассақ та, сіз жөнінде пікірі оңды болып шықты. Қиыншылықтан қорықпайтын боларсыз, – деді. Мен өз тарапымнан мәдениет саласының өзіме жақын екенін және оған немқұрайды қарай алмайтынымды, нақтылы көмек, тікелей қолдау табылатын жағдайда жемісті еңбек етуге болатынын айттым. Колбин канататтанғандық білдіріп, сол күнгі кешкі ұшақпен Мәскеуге барып кайтудың қажет екенін ескертті.
Мәскеуге барысымен, КПСС Орталық комитетінің бөлімдерінде, Мәдениет министрлігінде болып қайттым. Қайтып келген күні Ор­талык концерт залында болған кеште Колбин менен Мәскеуге қалай барып кайтқанымды, нендей мәселелерге көңіл аударғанын сұрады. Қыркүйек айында Қазақ ССР Мәдениет министрі болып тағайындалдым. Қызметке кірісе сала, арада он күн өтпей жатып, Орталық комитеттің бюросында Мәдениет министрлігінің жұмысы жөнінде есеп беруге тура келді. Колбин жаңа ғана тағайындалған министрді бірден бюроға салмай, мәселені кейінге қалдыра тұрсақ қайтеді? Мұнысы бір жағынан өзіме пайдалы болды. Ол кезде мәдениет пен өнер саласында көп мәселелер шешімін таба алмай келе жатқан болатын. Саланың заттық-техникалық базасы нашарлай түскен, театрлар мен концерттік мекемелерде білікті мамандар жетісе бермейтін, репертуар таңдауда мезеттің ықпалымен біресе олай, біресе бұлай ауытқушылық басымырақ еді. Мәдени-ағарту мекемелерінің саны көп, сапасының нашарлығынан клубтар мен мәдениет үйлерінің қаңырап бос тұратындары, оқырмандары күрт азая бастаған кітапханалар көріне бастаған. Тарихи және мәдени ескерткіштерді қорғау және ұқсату жұмыстары бәсеңси түскен еді. Жалпы алғанда, мәдениет орындарының елдің рухани өміріне ықпалы бұрынғыдай емес еді.
Осылайша қалыптаса бастаған қал-ахуалды ескере отыра, саланың жұмысын қайта құру үшін негізгі үш мәселені – заттық-техникалық базаны нығайтуды, маманданған кадрлар дайындауды, репертуарлық саясатты реттеуді қолға алатын болдық. Үкіметке, жергілікті кеңестерге ұсыныс жасау үшін театрлар мен концерттік мекемелердің, мәдениет үйлері мен клубтардың, кітапханалар мен музейлердің заттық-техникалық базасын зерттеуге кірістік. Абай атындағы опера және балет театрында жаңғырту және бастапқы декорын қалпына келтіру жұмыстарына, ұйғыр және корей театрларын салуға жобалық-сметалық құжаттама жа­сау қолға алынды. Мемлекеттік жоспарлау комиссиясы арқылы маманданған режиссерларды Мәскеу мен Ленинградта ғана емес, Одақтас республикалардың астаналарында да дайындап алу келісілді. Мәселен, Қазақстан үшін драма режиссерлары Тбилисиде, опера режиссерлары Киевте, классикалық балет қоятын мамандар Ригада, халық билерін қоятын балетмейстерлер Кишиневте, хормейстерлер Тал­линде дайындалатын болды. Репертуарлық саясатты жолға қою үшін бұрынғы « әлеуметтік заказ » жүйесін қайта енгізу, ол үшін авторлардың театрлармен бірігіп жұмыс істеуі көзделді. Қаламақысы алдын ала 25 процент мөлшерінде, пьеса театрда қойылып, қабылдап алынғаннан кейін қалған 75 проценті мөлшерінде төленетіні келісілді. Опера, балет жазатындар үшін де осындай тәртіп енгізілді.
Ән шығаратындармен туындысы концерт мекемесі арқылы қабылданып, нақтылы әншінің, ансамбльдің репертуарына енгеннен кейін ғана есеп айырысатын болдық. Суретшілер үшін олардың холст, бояу, т.б. Мәселенің бұлай қатаңырақ қойылуына репертуарлық коллегия арқылы қыруар ақшаға сатып алынған шығармалардың жылдар бойы кәдеге жаратылмай, қозғалыссыз жатып қалатыны себеп болып еді. Шарт жасасып, ақысын қалтаға салып алғаннан кейін, уәделескен шығармасын ондаған жылдар бойы жазып бермей жүре беретіндер, тіптен танып кететіндер де баршылық екен. Авторды, шығармашыл ұжымның өтінішімен, белгіленген тақырыпқа жазғызу қолға алынбай келген. Репертуарлық саясаттағы мұндай өзгеріс, әуелде онша қолдау таба қоймағанымен, бірте-бірте шығармашыл интеллигенция тарапынан мойындала бастаған еді. Өкінішке қарай бар-жоғы төрт-ақ ай министр болған менен кейін бұл лауазымға ие болған азаматтар осындай үлкен тәрбиелік маңызы бар әлеуметтік мәселеде табандылық көрсете алмады да, мәдениет пен өнер мекемелерінің заттық-техникалық базасын жақсартуға және олар үшін маманданған режиссер-қоюшылар дайындауға бағытталған іс-қарекеттер сияқты, бірте-бірте аяқсыз қалды. Мұндайда қызметтестердің мүләймансып, үйте қаламыз, бүйте қаламыз дейтіні бұрыннан белгілі болатын. Арада бір ай өткен соң Г.В.Колбин мені өзіне шақырып, жаңа қызметті неден бастағанымды, қандай негізгі мәселелерге баса көңіл аударатынымды сұрады.
Министрліктің тікелей үш мәселемен – саланың заттық-техникалық базасын жақсартумен, маманданған кадрлар дайындаумен, репертуарлық саясатты реттеумен айналыса бастағаны жайында айтып бердім. Жұрт ән салып, билеуден қалды. Дастархан үстінде де үнсіз отыратын болып алғалы қашан. Жастар да демалыс сәттерінде бұрынғыдай өлең айта бермейді. Меніңше мәселе тереңіректе – жұрттың көңіл-күйінде жатқан сияқты, – дедім. Ол үндемей қалды. Шамасы онан әрмен дәлдеп жатқысы келмесе керек. Бір айдан астам уақытты артқа салып, Колбин мені тағы да өзіне шақыртып алды. Енді Мәскеуге барып, КПСС Орталық комитетінің 1986 жылғы Алматыда болған желтоқсан оқиғасына байланысты қаулысының мәдениет саласында қалай орындалып жатқаны жөнінде есеп беріп қайтатынымды ескертті. Маған жетпегені енді осы еді? КПСС Орталық комитетінің партия ұйымдастыру бөліміндегі әңгімеміз сектор меңгерушісі Мищенкомен ренжісуден басталды. Ол менің алдыма М.Мұқановтың « Орта жүздегі қазақ руларының орналасуы » деген кітабын көсілте лақтырып тастады да: – Қара, мына ұлтшылдықтың кітабын. Қазақ руларының қайда орналасқанын жазыпты, – деді. Бұл ғылыми еңбек, рушылдыққа шақырып отырған жоқ шығар. Жұртқа ата-бабасының қайда және қалай өмір сүргенін айтса, оның несі айып... – дей бергенімде ол бақырып жіберді.
Бұл адаммен салғыласып, шындыққа жете алмайтынымды біліп, қоя қойдым. Басқа бөлімдердегі кездесу айқай-шусыз, пікір алысу түрінде өтті. Мәдениет министрлігінде де жаман қарсы алған жоқ. Алматыға келген соң болған әңгімені бірінші хатшыға бұқпантайламай, түгел айтып бердім. Ол риза болғандай пиғыл білдірді. Бір күні Колбин өзіне тағы шақыртты. Анада мәскеулік басшыларға көрсету үшін жіберген едім. Характер көрсеткеніңіз дұрыс болған. Енді тағы да барып, хатшылармен кездесіп қайтуға тура келеді. Зақаш Камалиденұлы басқа жұмысқа ауыспақшы. Сізді Орталық комитеттің хатшылығына ұсынсақ деген ойымыз бар. Бұған қалай қарайсыз? Оларды аяғына жеткізу – қай-қайсымыздың болса да қасиетті борышымыз. Саланың өзіндік ерекшеліктерін тереңірек ұғына бастаған сәтте басқа қызметке ауысудың мен үшін қисыны бола қоймас. Мүмкін болса мені қозғамасаңыз, – дедім. Мұнда мүмкіндік те көбірек. Істелетін жұмыстың шама-шарқы белгіленген сияқты. Қызметкерлерді қабілетіне қарай орналастыра білсек, ар жағы өзінен өзі жөнге келе беретініне кәміл сенуге болады, – деп ол кісі бәрін бірдей кимелете бермей, айтайын деген ойын тамамдады. Бұл қызметке кімдер келіп, кімдер кететінін құдай білсін. Мен мұндалап есік қағып жүргендер де жоқ емес. Мұны сіз біле бермейсіз.
Мен айтарымды айтгым, ендігісін өздеріңіз шешерсіздер. Мәскеуде болып, хатшылардан Г.П.Разумовскиймен кездесіп, қайтып келген соң, 1988 жылы 9-ақпанда Қазақстан Компартиясы Орталық комитетіне хатшы болып сайландым. Бұл мезет партия басшылығының ойдағыдай болып шыға қоймаған « қайта құрылудың » экономикалық, әлеуметтік, қоғамдық-саяси өмірдегі келеңсіздіктерін реттеудің жолдарын қарастыра бастаған, « митингтік демократияның », бейпілауыздықтың өрістей түскен тұсы еді. Экономиканы басқарудағы тұрлаусыздықтың, саясаттағы – тұрақсыздықтың, ыңғайтабыстағы – тиянақсыздықтың кеңестік қоғамның негізін сілкілеуге бірте-бірте алып бара жатқаны айқындала бастаған болатын. ТЕРЕҢНЕН ҚОЗҒАП, СЫР ШЕРТСЕК Орталық комитетке хатшы болып сайлана салысымен он шақты күн өтпей жатып, маған Қазақстан Жазушылар Одағы басқармасының пленумында сөз сөйлеуге тура келген еді. Қаламгерлер ұйымының қызметімен тікелей таныстығым шамалы болғандықтан және мезеттің жай жазушы қауымға белгілі екенін ескере отыра, бір-ақ – елдің рухани өмірінде кең өpic алған бірегейшілікке ұмтылудың арқасында жылдар бойы қазақтың ұлттық қасиеттеріне, өмір салтына, әдет ғұрпына, әсіресе тіліне мән берілмей келгендіктен республикада қалыптасқан қал-ахуалға тоқталған едім.
Жастардың басым көпшілігінің ізгі салт, әдет-ғұрып, ұлттық дәстүрлерден беймағлұм болып өсетіні, өз халқының тарихын, мәдениетін білуге, қазақша сөйлеп, ән салып, би билеуге ден қоя бермейтіні бұрын да комсомолдық ортада, зиялылар арасында айтылып келген болатын. Жазушылардан осы тақырыпқа қалам тартқандар да жоқ емес еді. Бірақ мемлекеттік көлемде болашақ ұрпақ өсіп жетілетін ортадағы қал-ахуалға жете көңіл бөліне қоймағандықтан ұлттық намыс, сана-сезім оятуға түрткі бола алмағаны мәлім. Осыларды айта келе, өмірдің өзі алға қойған талаптарға сай, оқу-ағарту, мәдени-тәрбие жұмыстарын қайта реттеу мақсатымен жаңа бағдарламалар, оқулықтар, құрал-жабдықтар жасау қажет екеніне көңіл аудардым. Мектепке бірінші кластан бастап, кәмелеттік аттестат алғанға дейін жасөспірімдерге имандылық, ізгілік тәрбие берудің жаңа жүйесін енгізетінімізді айттым. Кейінннен солай болды да. Арнайы бағдарлама жасалып, талқылаудан өткеннен кейін, 1990 жылдың 1-қыркүйегінен бастап мұндай жүйе қазақ, ұйғыр мектептерінің бірінші кластарына енгізілді де. Бірақ партия таратылғаннан кейін бұл мәселеге бұрынғыдай көңіл бөлінбейтін болды. Ерте дүниеден қазіргі заманға дейінгі тарихқа арналған бұрынғы аударма оқулықтарды алмастыратын Қазақстанның өз оқулықтарын жасау идеясы да толығынан іске аса алмады. Бізге қандай оқулықтар керек деген мәселе әлі де дәлдеуін күтуде.
Тарихи мәңгүрттікке қарсы ғылым, мәдениет пен өнер саласында жүргізілетін жұмысқа тоқтала келіп, Орталық комитеттің кезінде тарихқа, әдебиет пен өнерге қатысты мәселелерді пайымдауда өрескел қателіктер жіберген, жекелеген ғылым мен өнер қайраткерлерінің шығармашылығына қисынсыз, теріс баға берген 30-40-жылдарда және 50-жылдардың басында өзі шығарған немесе бұрынғы Өлкелік партия комитеті қабылдаған қаулы-қарарларға қайтып оралатынын айттым. Залда отырғандардың арасынан белгілі әдебиетші-ғалым Рахманқұл Бердібаевтың республикада наурыз мейрамын өткізуге рұқсат етілетін бола ма? Мұның алдында осы мәселені Мұхтар Ша­ханов та газет бетінде көтерген болатын. Наурыз мейрамы шығыс елдерінің көпшілігінде ислам діні қабылданғаннан жүздеген жылдар бұрын пайда болған егіншілердің қызықшылығы. Оны малшы қауымда өткізіп келген. Кейбір деректерге қарағанда наурыз ежелгі гректерде, шығыстық славяндарда, басқа да қауымдастықтарда әртүрлі атпен белгілі болған. Қазақ арасында Наурыз « Жыл басы – жаңа күн » – Ұлыстың ұлі күні ретінде көне заманнан 1926 жылға дейін тойланып келген. Тіпті оған діни сыйпат берудің де қисыны жоқ болатын. Олай дейтінім Наурыз күні жұрттың мешітке қаптап барып, мінәжат етіп жататынын көргендерді өз басым кездестірген емеспін.
Наурыз кезінде көршілер алыс-берісінен тазарып, бір-біріне ренжігендер татуласып, суысып кеткендер шақырысып жатса, жұрт туған-туысқандарына, жора-жолдастарына, әсіресе қарттарға мейлінше ілтипатты болуға тырысатын болса, үй-жайын, қора-қопсысын тәртіпке келтіріп, атыз-арығын тазалап-аршып, ағаш отырғызатын, т.б. Наурызды елден, елді Наурыздан ажыратуға болмайды. Бұл бізге ұларынан айрылған Ұлытаудың қазіргі тұрпатын еске салатын. Ұлар – биік құздың басын мекендейтін, қазір ілуде біреу болмаса кездесе қоймайтын кішкене ғана, мейлінше сүйкімді тау құсы. Ол осы Ұлытауда ғана кездесетін. Оның қазір көзден ғайып болып ба­ра жатқаны ойландырады! Бұл туралы ақын Жүрсін Ерманов былай деген еді: Ұлытаудың ұраны – ұлар, ұлар Ұлары жоқ, Бұл таудың мұнары бар. Ұлы тастың алдында ұяттымыз, – Кім ауырар ұяттан, кім арылар?! Ұлытауға бардың ба? Ұлар қайда? Ұлы қайғың уылжып, тұнар бойда. Ұры тісің секілді у сезімің Уын жайып, уілдеп тұрар ма ойда?... Жазушылар Одағының пленумына қатысқан Алматы обкомының хатшысы Зәуре Қадырованың бастамасымен бар-жоғы бір айға жуық уақыт қалғанына қарамастан, сол 1988 жылдың өзінде Алматыда және астаналық облыстың Жамбыл ауданында Наурыз үлкен халықтық мейрам ретінде өткізілді.
Ал 1989 жылы Наурыз мейрамы Қазақстанның барлық облыстарында бірдей аталды. Әсіресе Алматыда, Жетісу өңірінде, Оңтүстік Қазақстанда, Сыр бойында, Жезқазған, Қарағанды, Пав­лодар облыстарында елдің есінде қаларлықтай қызығы мол, өрісі кең, жалпылық сыйпатта болды. Қайсы аймақта болса да Наурыз мейрамында қазақтың өзіне тән дәстурлі өнерін былай қойғанда, орыс, украин, неміс, поляк, грек, өзбек, шечен, ұйғыр, корей, курд, месхеттік түрік, тағы басқалардың шығармашылығы көрінгені көңілге қуаныш ұялатты. Наурыз мейрамы арамызға осылайша қайтадан келген еді. Кейіннен ежелден белгілі есеп бойынша күн мен түннің көктемгі теңесер тұсы – 22-наурыз Президенттің жарлығымен халық мей­рамы болып жарияланды. Бірде маған көптен таныс журналистердің бірі: « Құрметті Өзаға! Қазір заман өзгерді, соған орай, талап, талғам да басқаша. Адамдардың түйсік-түсінігі, өсіп-өнген ортасына көзқарасы да түбегейлі өзгерістерге түсе бастады. Сіз өзіңізді бұрынғыша сезінесіз бе? Қазақ халқының бүгінгі қоғамдық құрылыста алатын орны қандай болмақ және оны Ұлттық бағдарламамен ( егер ол жасала қалса ) үйлестіруге бола ма? Мұның жай-жапсарын түсіндірмес пе екенсіз? » деген еді. Бірақ мен өзімді өзгеріп сала бердім деп айта алмаймын.
Оған ешқандай негіз жоқ. Халқым мен Отаным алдында арым таза. Жасым алпыстан асқанда бұрынғы идеалдарын өзгертіп, қайта « түлеп » шыға келетін адам мен емеспін. Бұрынғы тәртіпті аңсап жүрген де жоқпын. Оған тарих өзінің бағасын бере жатар. Тегі « біреудің тарысы піссе, соның тауығына айнала қалатындардан » бойды аулақ салған жөн. Өз басым шамам келгенше енді ғана қанатын қомдай бастаған егемен Қазақстанның игілігіне қызмет ететінім хақ. Баспасөзде жекелеген парламент мүшелерін қатыстыра отыра, өндіргіш күштері шамалы, техникалық деңгейі төмен, парасаттық мүмкіндіктері толығынан ашыла қоймаған, көпшілігі ауылдық жерлерде тұратын қазақ ұлты республиканы мекендейтін ұлыстарды айналасына топтастыра алмайды-мыс деген тоғышарға лайық, көрбілте пікір айтылды. Мұндайда қазақтың Қазақстанда көпшілік емес екені, өзінен шыққан өнеркәсіптің шешуші салаларында істейтін маманданған жұмысшылары мен инженер-техник қызметкерлерінің аздығы, « үштен бірінің » өз тілінде сөйлей алмайтыны бетіне басылатыны мәлім. Ал осындай құбылыстардың сырын ашуға келгенде білгірсіген сәуегейлердің түлкі бұлтаққа салып, ауытқып шыға келетінін қалай түсінуге болады?
Апырау, Орталық қазақ елін жылдар бойы тек шикізат көзі ретінде пайдаланып келген болса, маманданған жұмыс қолын үнемі Ресейден жіберіп, жергілікті халықтан шыққан индустриалдық, қазіргі заманғы өнеркәсіптік жұмысшы табын қалыптастыруға қасақана тосқауыл қойып келсе, ол өзінен өзі пайда бола қоймайды ғой. Қазақ қалада аз тұрса, оған да оны кінәлаудың қисыны жоқ. Олай дейтінім, сөз жүзінде ешкім қарсы болмағанымен, нақтылы өмірде ауылдан келген қазақ жастарын әртүрлі себеп айтып индустриал­дық өндіріске ала бермейтін. Алматының өзінде АЗТМ-да, Киров зауытында, « Поршеньде », Станок жасау зауытында, тағы басқа кәсіпорындарында қазақ жұмысшыларының 4-5 проценттен аспағаны, онда да қосалқы цехтарда істеп келгені бұған дәлел бола алады. Тағы бір мысал. Осы құжаттардың кейбір қағидаларына сүйене отыра ( ол кезде тіл туралы заң әлі қабылданбаған еді ), халыққа қызмет ететін кейбір салаларда қайсыбір жұмыс орындарына ( онда да белгіленген тізім бойынша ) қазақ, орыс тілдерінде бірдей сөйлей алатын азаматтарды орналастыруды дағдыға енгізу жөнінде ұсыныс жасадым. Мил­кин, Трофимов дегендер « адам хұқына қарсы келетіндіктен » ( шамасы, басқа уәжі болмаса керек ) мұндай ұсынысты қабылдауға болмайды деп даурығып жатты.
Колбин болса, идеяның дем берушісі бола тұра, біздерді қақтығыстырып қойып, өзі міз бақпай отырып қалды... Енді келіп, атам заманнан Дешті қыпшақ пен оған іргелес жатқан ұланғайыр кеңістікті мекендеген дала тайпаларының тектестік негізін құрағандықтан Бату жорықтарының кезінде-ақ « Қазақстан » деп атала бастаған аймақты қоныстанған, тіптен аралас-құралас отырған әртүрлі құрама топтардың, кішігірім этностық бірлестіктердің де басын қосып, түпқазығы болған қазақ ұлты ( бұл үрдіс кеңес жылдарында жалғаса түскен ) енді шын мәнінде тәуелсіздікке қолы жеткен кезде өзгелерді айналасына топтастыра алмайды деп айтудың өзінен арсыздықтың нышаны көрініп тұрған жоқ па? Қазақ – өзі тектестік негізін құраған далалық аймаққа қоныс аударғандармен де достық, бауырмалдық қатынаста болып, оларды ұйымдастыруға үлкен үлес қосқан халық. Өзі ұстанған бағытын кімнен де болса қорғай алады. Тек қазаққа республикада тұратын көп ұлыстардың бірі ретінде қарауға болмайды. Мұны тарихи отанынан еріксіз қуылып, Қазақстанға қоныс аударуға мәжбүр болған жұрттар жақсы түсінеді. Өйткені, қазақтың мұндағы орыстар мен немістер, поляктар мен украиндықтар, татарлар мен белорустар, түріктер мен кәрістер секілді өзге тарихи отаны, басқа « барар жері, басар тауы » жоқ.
Қазақтың генефондын көрші Ресейде, Қытайда немесе Өзбекстанда емес, тек Қазақстанда ғана сақтап қалуға болады. Қазаққа қатысты мәселелердің шешімін таппай тұрып, шын мәнінде тәуелсіз, демократиялық, құқықтық мемлекет құру мүмкін емес. Қазіргі заманғы ұлт ретінде өзін сақтап қалу үшін де оған қазақ мемлекеттігі керек. Саясаткерлер болса, біздегі ұлттық топтардың қай-қайсысының, болса да тарихи отанында мемлекеттігі бар екеніне және олардың Республика Конституциясында қарастырылған құқықтар мен бостандықтарды қазақпен бірдей толығынан пайдаланатынына қарамастан, « азаматтық қауым » дегенді тықпалай беретін болып алды. Әлде Қазақстанның азаматтық қауымдастықтың бірден бір үлгісі ретінде танылып келген Америка Құрама Штаттарынан, Канададан, басқа да елдерден, өзіндік даму ерекшеліктері жоқ па? Тегі, қазақ мемлекеттігі деген мәселенің төңірегінде көтерілген пікір сайысы кейбіреулердің жанын жегідей жеп жүрген « қосазаматтылық », « қостілділік » деген түсініктер сияқты ойдан шығарылған және көпұлтты халықты біріктіретін ортақ идеясы шамалы мемлекеттің пәрменсіздігінен туған жәйт болды ғой деп ойлаймын. Әйтпесе орыстар Канадада да, Польшада да, Австралия мен Финляндияда да баршылық. Олар неге ондағы мемлекет орындарынан мұндай « артықшылықтарды » талап етпейді? Гәп міне осында болып отыр.
Осы жұрт өзгені былай қойғанда, « қос азаматтылығымен » армияға қалай шақырылады, қай елдің конституциясына сыйынатын болады. Мемлекеттік қызметке қалай араласпақшы? Ертең қылмысты болғандарды қай елдің заңына сүйене отыра, жауапқа тартпақ? Көрші мемлекет қылмыскерді өз қолтығының астына аламын деп жанжал шығаратын болса ше? Мұндай сұрақтардың конституциялық жолмен реттелгені орынды болды. Оларға тиянақты жауап ретінде азаматтық беруді жеңілдету мақсатымен Ресеймен арада келісімге қол қойылғаны да құптарлық. Мұндай тәртіп ТМД-ның басқа мемлекеттеріне де таратылатын болса, мәселенің түбегейлі шешімін табуына қосылған үлкен үлес болар еді. Тарихи отанынан қоныс аударатындардың жат жерде ұлттық мәселелерінің бәрі бірдей шешіле қоймайтынын мойындағандықтан ғана орнынан қозғалатыны белгілі. Қазір Ресейде бір миллионнан астам қазақ өмір сүреді. Ондағы қазақ ұлттығының болашағы шамалы екенін өзін өркениетті елдердің қатарына жатқызатын Ресей сияқты елде осы уақытқа дейін бірде бір толық қанды қазақ мектебінің жоқ екенінен де, ана тілінде газет шығару, телерадио хабарларын тарату қолға алынбай келе жатқанынан да аңғаруға болады. Бірақ бұдан ондағы қазақ әзірше трагедия жасағысы келмейді. Өзбекстанда 1,8 миллионға жуық қазақ тұрса да өзі қоныс тепкен жерде мемлекеттік өзбек-қазақ қостілділігін, қосазаматтылықты талап етіп жатқандар жоқ.
Тіпті осы бір жәйт болашақ ұрпақтың тағдырына әсер етеді деп Өзбекстаннан қаптап көшіп жатқан қазақты да көрген емеспіз. Қытайдағы Монғолиядағы қазақ та мұндай талап қойған емес. Елді алаңдататын тағы бір мәселе « орыстілділер » деген түсінікпен байланысты. М.Горбачевтың « қайта құрылуы » кезінде КПСС Орталық комитетінде идеология қызметкерлерімен болған кеңесте Балтық елдеріндегі кейбір шектен тыс ыждағатты басшылардың жүргізген саясатын мұқату үшін « орыстар » дегеннің орнына тұңғыш рет пайдаланылған осы бір « орыстілділер » деген сөз қанатын кең жайып, аққан жұлдыздай шапшаңдықпен Қазақстаннан келіп бір-ақ шықты. Сөйтіп, қазақ тілінен басқа тілде сөйлейтіндер « орыстілділер » болып шыға келді. Орталықтың мақсаты оларды байырғы қазақ ұлтына қарсы қою еді. Солай болды да. Ay, жетпіс жыл бойы өзбекті « өзбек » деп, немісті « неміс » деп, татарды « татар », кәрісті – « кәріс », ұйғырды – « ұйғыр », дөңгенді – « дөңген » деп келдік қой. Олар қайдан « орыстілділер » бола қалды? Міне, саясаттағы құйтырқылық де­ген осы. Әйтпесе Қазақстанда тұратын ұлыстардың арасында қазақ тілін білетіндері де бар.
Сонда не, өздерінің ұлттық тілі бар, антропологиялық тұрпаты бар, ата-бабасынан қалған этномәдени мұрасы бар жұрттарды қазақтілділер деп жариялауымыз керек пе? Тіптен Қазақстанда мемлекеттік тілді білмегендіктен қудаланып жатқандар жоқ. Оның үстіне орыс тілі ұлтаралық қатынас тілі ретінде мемлекеттік тілмен қатар пайдаланып келді, қазір ресми тіл мәртебесіне ие болды. Оның аясы кең, бұрынғысынша қазақ тілінен асып түседі. Ал біреулерге қазақ азаматтығы ұнамаса, оны да өзгертіп алуына болады. Ресей мемлекеті де азаматтыққа қатысты мәселелерді қолма-қол шешуге қарсы емес. Қандай парадокс десеңші! Біреулер Балтық елдерінде олардың тілін білмегендіктен азаматтығын ала алмай әуре-сарсаңға түсіп жүрсе, біздегілер өздеріне ондай талап қойылмаса да, орыс азаматтығын алмақ болып жанығумен келе жатыр. Шамасы, осындай айдан анық мәселелерді қоздыра түсуге Қазақстанның мемлекеттік тәуелсіздігін саудаға салғысы келетіндер мүдделі болса керек. Әйтпесе, бізден кетіп жатқандар тек орыстар ғана емес қой. Олардың арасында қазақтар да бар. Әлеуметтік зерттеулердің нәтижелеріне қарағанда, Қазақстаннан қоныс аударып жатқандар қазақ тілінен қорлық көргендіктен немесе орыс азаматтығы жоқтығынан емес, жұмыссыздыққа, жоқшылыққа, тұрмыс тауқыметіне шыдай алмағандықтан көшіп кетіп жатқан жоқ па?
Ал қайсы біреулердің дем беруімен аппарат құралдарында көтерілген « Қазақстан – ежелден орыс жері » деген мәселеге келетін болсақ, орыс және шет ел зерттеушілерінің 1917 жылғы қазан төңкерісінен көп бұрын, тіптен оның қарсаңында жарық көрген еңбектерінде Қазақстан түгелдей немесе оның жекелеген бөліктері әуел бастан орыс жері еді деген бір ауыз сөз жоқ. Мәселен, А.Левшиннің « Описание киргиз-кайсацких орд и степей » ( 1832 ), К.Риттердің « Землевладение Азии » ( 1837 ), В.Сиверстің « Азия » ( 1896 ) деген көпшілікке танымал кітаптарында, 1898 жылы шыққан « Азиатская Россия » жинағыңың « Всеобщая география » деп аталатын VІ томында Элизе Реклю келтірген жадығаттарда, сол сияқты « Россия. Полное географияческое описание » жинағының қазақ еліне арналған XIX томында ( 1913 ), Н.Фирсовтың « Чтения по истории Сибири » ( 1915 ) деген еңбегінде мұндай әңгіме айтылмаған. Керісінше, Қазақстан деп аталатын осы бір ұланғайыр кеңістіктің, атам заманнан бергі қазақ жері екендігі мойындалған. Орыс әкімшілігі шығарған құжаттарда да Қазақстан орыс жері еді деген тезис жоқ. Кеңес үкіметі декреттерінде де мұндай пікір айтылған жәйттерді кездестіре алмадық.
Әлемге танымал бұл еңбектерде Н.Кузьмин ( Москва ), С.Ва­сильева ( Өскемен ) секілді сепаратистердің Алтайдың қазақстандық бөлігі 1921 жылы Қазақстанның құрамына берілген орыс жері еді деп айтуына негіз боларлық тұжырым жоқ. Керісінше, қазіргі « даулы » аймақтардың атам заманнан бері қазақ жері болғаны ғылыми тұрғыдан дәлелденген. Н.Фирсов « қазақ Ал­тай бөктерлерін мекендеген еді » дегенді айтса, П.Семенов-Тяньшанский К.Риттердің « Землевладение Азии » деген еңбегін орыс тіліне аударғанда оған XIX ғасырдағы Сосновский, Матусовский, Бабков, Струве, Потанин, Влангали секілді орыс зерттеушілеріне сүйене отыра, қазақтың қазіргі Алтай өлкесі мен оған іргелес жерлерде бұрыннан мекендеп келе жатқаны жөнінде қосымша фактілер енгізген. Егер Қазақстан шынымен-ақ орыс жері болса, онда неге оған ғасырлар бойы ресми сапармен орыс елшіліктері жіберіліп келген? Қазақстанды Ресей өзіне түгелдей қаратып алғаннан кейін де, тіптен қазақтардан, қызмет адамдарынан, өз жерінде күн көре алмаған үйсіз-күйсіздерден, неше түрлі бұзақы, баскесерлерден құралған алғашқы отаршылардың да айтуға ауызы бармаған « Қазақстан – ежелден орыс жері » деген тіркеспенің екі жарым ғасырды артқа салып, қолданыла бастағанына қайран қаласың!
Ресейдің екі басты самұрық құсы мен казачество туының астында өткен жиында: « Соңғы кезге дейін үкімет тарапынан әуре-сарсаңға түсіп келген казактар ұйымына бірнеше рет атын өзгертуге тура келгенімен алға қойған мақсатымыз өзгеріссіз, бастапқы қалпында қалып отыр делінді. Тіптен « біз Жетісуды қорғаймыз » ( оны кімнен, қазақтан қорғай ма екен? Әйтпесе Ресейдің 1917 жылғы шекарасында не жұмысы бар? Енді ғана есін жиып, тәуелсіздікке қолы жеткен ел оларды тайраңдатып қоя берер ме екен?! Тарихтан біз Жетісу казак әскерлерінің 1867 жылы « шекаралық жерлерді қауіпсіздендіру және даланы жайлаған көшпелілердің арасында үстемдік орнату үшін құрылғанын » ( қараңыз: Россия, Полное географическое описание. XIX т. Казактардың Қазақстан астанасы Алматыдан дәмеленуінің де қисыны жоқ. Алматы әйгілі көне « Жібек жолында » бой көтерген, атам заманнан Алмату, Алматы деген аттармен белгілі болған ежелгі қазақ қаласы. Кейбір тарихшылар оны Жоңғар қақпасына кіреберістегі Алмалық қаласымен шатастырып жүр. Бабыр жазбаларында көрсетілген Алмалықтың да Алматыға қатысы жоқ, ол Іленің бас жағында, қазіргі Жаркентке ( Панфилов ) жақын тұста болған ( Албани Б. К. Тарихи таным. Алматы, 290-6. ).
Бұл атау кейіннен кеңес үкіметі жылдарында орыс транскрипциясымен Алма-Ата болып кеткен. Белгілі сәулеткер, профессор М.Меңдіқұловтың зерттеп білгендеріне қарағанда, қазіргі Абай даңғылының деңгейіндегі басарық онан желке тартқан оқарықтар сол ежелгі қала тұрғындарының бау-бақшаларын суландырып келген. Орыстар келгеннен кейін жаңа қала салына бастағанда, сол көне суландыру жүйесі, жердің ыңғайына қарай, күретамырлы көше жүлгерлерін орналастыруға негіз болған. Көрші Талғардан түсуге тиіс болған Верный бекінісінің мұнда ауыстырылған себебі де осымен байланысты болса керек. Верныйдың ізашары болған ежелгі қаланың ұзақ өмір сүргенін археологиялық қазба зерттеулері мен тарихи деректер де растайды. Оның бұлай деп аталуы қаладан оңтүстікке қарай пирамида іспетті болып көкке көтерілетін және қарлы жондарынан аққан суы Алматы өзенін нәрлендіретін тау сілемінің атымен байланысты... Верный әлі өз атын ақтай қойған жоқ, өйткені ол орыс қаласы ретінде тек 1867 жылдан ғана белгілі... Солай бола тұрса да Верныйдың халқы бірегей орыс емес » ( Қараңыз: Всеобщая география, 1898, 512-бет ). Teri Алматының тарихын түбегейлі зерттеп, белгілі бір жүйеге келтіретін уақыт жеткен сияқты. Бұл мәселе бойынша тарихшылар не айтар екен? Мен өзім қазіргі саясаттан қалыс адаммын. Кейде журналистер қолқа салғанда да белсенділік көрсетіп жатқаным шамалы.
Өз басым бұрынғы Ресей империясын « қайта түлетем » деп әлек болып жүргендермен үндес, әдет-ғұрып, салт-сана секілді бекзаттық идеялармен бүркемеленген, іс жүзінде Ресейдің Қазақстандағы « бесінші колоннасы » болатын Жетісу казактары ұйымының Алматыда тұсауы кесіліп, жүгені сыпырылғаны заңға « сәйкес » болып шыға келгеніне қайран қалдым! Мұның өзі бұрын-соңды казак әскерлерінің құрбаны болған қазақтың әруағын сыйламағандық болды ғой десек қателесе қоймаспыз. Саясат дегенің ескі ертегілердегі түлкі бикеш секілді үйреншікті бұлтағына салып, қанша сылаңдаса да, оның елді тығырыққа тірелтетін осындай « қылығын » көріп отырып, қалай үндемей қаласың? Біздің жоғарыда тілге тиек еткен жәйттеріміз шындық. Тарихтың қаралтым беттерін өшіріп те, көшіріп те қайта жазуға болмайтыны айдан анық, Казак әскерлерінің байырғы халыққа тартқызған тақсыретін, зорлық-зомбылығын тарих алдында кім ақтап ала қояр екен? Бізге патша заманында Метрополияға, кеңес үкіметі жылдарын­да Орталыққа тәуелді болып, өзінің экономикалық, өндірістік-техникалық, рухани-парасаттық мүмкіндіктерін толығынан іске қоса алмай, әртүрлі себептермен өз отанында көпшілік болудан қалған қазақ ұлтының мүдделерін бөле-жара ескеретін Ұлттық бағдарлама керек-ақ еді. Ол жасалынбады.
Ұлттық бағдарлама ең алдымен халқымыздың тарихын ғасырлар, тіптен мыңжылдықтар деңгейінде айқындап, тұрмыс-салтын, әдет-ғұрпын, дәстүрлі өнерін этнологиялық тұрғыдан зерттеп біліп алу үшін қажет. Онсыз ілгері даму мүмкін емес. Өйткені қазақты халықтық жағынан жан-жақты зерттеп, оның нәтижелері бойынша нақтылы шаралар белгілеп, екіұшты құбылыстардың, әсіресе оның тілге, рухани-инабаттылыққа, мінез-құлыққа, моральға, құқыққа, дәстүрлі өнерге, от басына, жеткіншек ұрпақты тәрбиелеуге қатыстыларының алдын алғанда ғана қазақ ұлтының жан-жақты дамуына даңғыл жол ашылады. Ұлттық дамудағы бірқатар мәселелер оның экономикалық, өндірістік-техникалық мүмкіндіктерін іске қосуға мүдделес. Мұның өзі жаңа тәлім-тәрбие жүйесін жасауға, тарих, әдебиет пен өнер салаларында жаңа бағдарламалар, оқулықтар, құрал-жабдықтар жасауға қолқабысын тигізер еді. Ұлттық даму мемлекеттің қандай идеология ұстанатынымен де орайлас. Елбасы болса, Қазақстан өзінің егемендігін жариялағаннан кейінгі шырғалаңы мол үш жылдан астам уақытты артқа салып қана, « Жұрт бүгін не десе де, әйтеуір идеологияға қатысты бір багыт-бағдар болуы керек қой » дегенді айтты ( « Панорама », 20/Х-1994 ж. ). Президенттің жанындағы Мемлекеттік саясат жөніндегі ұлттық кеңестің Қазақстан Республикасы азаматтарының әлеуметтік-экономикалық іс-қарекетінің үлгілі моделін жасағаны белгілі.
Баспасөзде жарияланғандай, Н.Назарбаевтың пікірі бойынша ол жаңа қоғамның идеологиялық базасын қалайтын құжат болуға тиіс еді. Лайым солай болсын дедік, тек « Коммунизм құрылысшыларының моральдық кодексінің » кебіне келмесе болғаны. Олай дейтінім иде­ология атаулының бәрін жаһаннамға жібергенде арттырғанымыз не болды? Идеология деп отырғанымыздың өзі белгілі бір қоғамның өмірлік мүдделерін білдіретін әлеуметтік сана, саяси, құқықтық, пәлсафалық, моральдық, сезімталдық және діни көзқарастардың мөлшері емес пе? Онсыз біз жаңа қоғамды, жаңа тәуелсіз, демократиялық мемлекетті қалай құрып, Қазақстанның болашақ тізгінін ұстайтын жас ұрпақты қалай тәрбиелемекпіз? Кейіннен бұл құжатқа да қайтып орала бермейтін болып алғанымызға жол бол­сын? Мәселе осында болып отыр. Халқымыздың экономикалық, өндірістік-техникалық, бір сөзбен айтқанда, іскерлік-жасампаздық мүмкіндіктерін толығынан іске қосу үшін әлі де болса қазақтың өзінен шыққан қазіргі заманғы өнеркәсіптік жұмысшы табын қалыптастырудың алатын орны ерекше. Мұның өзі Қазақстанның мемлекеттік тәуелсіздігін нығайтумен тікелей байланысты. Ұлттық жұмысшы табынсыз халықтың қазіргі заманғы ғылыми-техникалық прогреске жетуі мүмкін емес. Оның іскерлік, жасампаздық мүмкіндіктерін іске қосу да өнеркәсіптік жұмысшы табына қатысты. Өйткені қаладағы интеллигенция да, даладағы малшы, егінші қауым да қазіргі заманғы ұлттың бет-пішінін түзе алмайды.
Ал олардың өздері мемлекеттік саясатсыз, өзінен өзі жұмысшы пиғылын өрістете алмайды. Интеллигенция интеллигенттерді, малшылар малшыны көбейтетіні хақ. Бұл мәселе көптен бері көтеріліп келе жатқанымен шешімін таба алмағаны мәлім. Соңғы рет 1988 жылдың аяғында Орталық Комитеттің сол кездегі бірінші хатшысы Г.Колбиннің алдына қойылды. Ол кісінің келісімімен Мемлекеттік жоспарлау комиссиясының экономика институты мен Ғылым Академиясының экономи­ка институтына тиісті орындарды, танымал мамандарды қатыстырып отыра, өнеркәсіптің шешуші салаларында істейтін қазақтың өзінен шыққан индустриалдық жұмысшы табын қалыптастырудың ғылыми тұжырымдамасын жасауды ұсындық. Алдын ала талқылап, мақұлданған құжаттың жобасын алып, бірінші хатшыға қайтадан барғанымызда, ол кісі кілт өзгеріп: – Шопан да, механизатор да, сауыншы да жұмысшы емес пе, жастарды өнеркәсіпке шақырсақ, ауылда қалып астық өсірумен, мал бағумен кім айналысады? » дегенді айтты. Министрлер кеңесіндегілерден де қолдау таба алмадық. Үкімет басшылығында соңғы кезге дейін қазақ жастарын кәсіптік-техникалық училищелерге, техникалық колледждерге, әртүрлі курстарға көптеп жібере берсек, өнеркәсіптік жұмысшы табы қалыптаса қалады деген қисынсыз пікір басым болып қелді.
Егер тың игере бастаған 1954 жылдан бергі қырық жыл ішінде кәсіптік-техникалық училищелерді бітірген, әртүрлі мерзімдегі курстық дайындықтан өткен қазақ жастарының жалпы санын алсақ, ұлттық жұмысшы табын екі қайтара жасап алған болар едік. Мәселе кәсіптік-техникалық училищені бітіруде емес, жастардың бойына жұмысшы мінез-құлқын дарытып, қалыптастыруда бо­лып отыр. Жұмыскерлік пиғыл от басынан қалыптасып, балабақшада, мектепте өрістетілетін үрдіс. Училище бітіргеннен кейін де осындай тізбектің бір буыны үзілсе, басқаша айтқанда, жас талапкерге жөнді көңіл бөлінбесе-ақ, одан мардымды жұмыс­шы шыға қоймасы анық. Ұлттық бағдарлама осы үшін де қажет. Кәсіпорында қазақ жұмысшыларының болу-болмауы көп жағдайда ұжым басшыларының жастармен тіл табыса білуімен, олардың жұмысшы мамандығын тезірек игеруіне жағдай туғызуымен тікелей байланысты. Менің байқағаным, қай жерде кәсіпорынның басшылығында қазақ отырса, негізгі цехтардан қазақ жұмысшыларын көптеп көруге болатыны. Ол, әрине, өз туыстарын алып келіп, жұмысшылыққа тағайындай қойған жоқ шығар? Гәп басшының әсіресе ауыл жастарының мінез-құлқын, рухани талап-талғамын түсіне білуінде болып отыр. Жастарға оның өз басының өнегесі де жетіп жатады. Бірақ солардың көпшілігі кәсіптік-техникалық училищелерді бітіріп келгеннен кейін де Теміртауда тұрақтамай, кетіп қалды.
Бұған басқа себептермен қатар, олардың алып металлургия комбинатында жұмыс істеуге мінез-құлқы, жұмысшы пиғылы жағынан дайын еместігі әсер етсе керек. Бұлардың да біразы кетіп қалғанымен, тұрақтағандары ондағы қазақ жұмысшыларының негізгі ұйытқысы болды. Бізге қазақтың ұлттығы қалада интеллигенциясы, далада малшы, егіншілерінің баршылығынан ғана емес, ең алдымен өзінен шыққан қазіргі заманғы өнеркәсіптік жұмысшы табының болатынынан көрінетінін ұмытуға болмайды. Ұлттық жұмысшы табын қалыптастырсақ, бүгінгідей, республикадан орыстар көше бастаса-ақ, маманданған кадрлар кетіп жатыр деп зыр қақпайтын болар едік. Қазіргі заманғы өнеркәсіптік жұмысшы табы арқылы біз қазақ тілін ғылым мен техника тілі дәрежесіне көтере алатын боламыз. Бұл да үлкен саяси-әлеуметтік мәселе болғандықтан шешімін көптен күтуде. Егер үкімет басшылары әуелі өндірісті толығынан жекешелендіріп алайық, одан арғысын, қандай жұмысшы, инженер-техник қызметкерлерінің керек екенін өздері шеше жатар дейтін болса ( мұндай пікірді тілге тиек ететіндер де жоқ емес ) қателесетіні даусыз. Ұлттық бағдарлама түбінде жасалатын болса, оның, негізгі бір тармағы өндірістік жұмысшы табын қалыптастыруға бағытталуы қажет-ақ. Олай болмаған жағдайда кеңес үкіметі билік құрған кезеңдегідей, сырттан мамандар шақырып, өзгеге иек арта беретін боламыз.
Нәтижесінде қазақ өзінің экономикалық, өндірістік-техникалық мүмкіндіктерін іске қоса алмай, тағы да орта жолда қалып қоюы мүмкін. Елдің бірлігін, аймақтың тұтастығын сақтап қалудың қамынан гөрі « егемен болдық », « еркіндікке қолымыз жетті » деп далақтап, босқа шапқылаған қазіргі даңқойлықты көргенде, әсіресе « тегі біз Қазақстанды ғана отанымыз деп танып, жағдайды оңайлатып жүрміз. Мемлекеттік идеологияның осы бір қағидасы қайта түзетуді қажет етеді » дейтін, немесе, манағы « қазақ ұлты Республиканы мекендейтін ұлыстарды төңірегіне топтай алмайды » деген сәуегейліктің көпірме былшылын естігенде, ұлттық бағдарламаның жоқтығы көрініп тұратыны даусыз. Қоғамның жан-жақты жетіліп, қазіргі заманғы өркениет деңгейіне көтеріле түсуі үшін елдің экономикасының қарыштап дамуы, әлеуметтік мәселелерінің шешіле беруі қажет-ақ. Десек, те, солардың қатарына қоятын, тепе-тең сыңарындай тағы бір ұғым бар. Ол рухани ортаның көңіл-күйі. Ал сол ортаны құрайтын рухани байлықтардың бір көзі мәдениет пен өнер мекемелерінде жататыны хақ. Ал, Қазақстанның әлеуметтік-экономикалық дамуындағы дағдарыстың, кейбір тұстары сол мәдениет пен өнерге тіреле бастағанын да көріп отырмыз.
Тоқырау жылдарында мәдени құрылысқа « қалған-құтқан » принциппен көңіл бөлініп келді десек, рухани өмірдің қазіргі жағдайының онан да төмендеп кеткені кімкімді де алаңдатпай қоймайтыны рас. Қазақстан бұрын халқының санына шаққанда театр, музей салудан одақтың деңгейден көп төмен тұратын, ал цирк тұрғызудан одақтас республикалар арасында ең соңғы орында болатын. Қазір мұндай статистикалық мәліметтер жоқ. Сондықтан бұл салада істеліп жатқан жұмыстарды салыстыра отырып, пікір айту қиын. Егемен Қазақстан жағдайында мәдениет пен өнер қазіргі үлкен міндетке лайықты істердің ұйытқысы болып отыр деп те айта алмаймыз. Бізге белгілісі мәдениет мекемелерінің-клубтардың, мәдениет үйлерінің, кітапханалардың көптеп жабылып жатқаны. Шығармашыл одақтардың да жұмысы түбірімен өзгерген, театрлар мен концерттік мекемелердің де бар ойлайтыны күн көру қамы. Қымбатшылыққа байланысты жұрттың мәдени орталықтарда ( ошақтарда ) болуы да сирекси бастаған сияқты. Бұрын қазақстандықтардың өздері жұмсаған әрбір мың сомның жеті сомы ғана кітапқа кететін. Қазіргі жағдайды теңгенің құнына шағып қарасақ, мұның бұрынғыдан да төмен болып шығатыны даусыз. Тоқырау жылдарында кейбір одақтас республикалардың тұрғындары жылына орта есеппен он кітап сатып алса, бізде әрбір он қазақ бір кітап сатып алып келген.
Бұл, әрине, қазақстандыктардың кітап оқығысы келмейтінінде емес, жалпы кітап саудасында қалыптасқан жағдайға, шығарылатын кітап өнімін даналау саясатына байланысты еді. Біз мысалға, Торғай облысында үш жылда қосымша 79 кітап магазинін ашып, кітап тарата бастағанда, кітап саудасының көлемі жағынан Алматыдан кейінгі орынға шыға келгенімізге өзіміз таң қалған едік. Елдің рухани мәдениетін көтеру оның мемлекеттігін нығайтумен ұштасып жататын құбылыс. Жасыратыны жоқ, қазақ халқы ғасырлар бойы өзінің бостандығы мен тәуелсіздігі үшін күресіп келгенімен, шешуші сәтте нақтылы бағдарлама болмағандықтан біз осы мемлекеттік тәуелсіздіктің өзіне де ағымға ілесіп, оп-оңай ие болғандай көріндік. Егер бұрынғы кеңес республикалары Ресейдің үлгісімен бірінен соң бірі мемлекеттік тәуелсіздігін жарияламағанда біз қолымызды қусырып отыра берер ме едік. Енді келіп, қолымыз жеткен тәуелсіздікті баянды ете алмай, саудаға салып, сан түрлі саққа жүгіртіп, кейбір казақ зиялыларының Ресеймен « федерация », « конференция » құрайық деп шырқырап жүргеніне жол болсын? Тегі, бұл рухани бейшаралықтың белгісі болар. Бәлкім, бұл, қазіргі тығырықтан шығу үшін керек те шығар, бірақ түпкі мақсат тұрғысынан қарағанда түкке тұрғысыз идея. Ресеймен қарым-қатынасты басқаша, үйреншікті жолдармен де дамыта беруге болады ғой.
Ал онан не шыққаны қазір жұрттың бәріне белгілі. Ресеймен одақ Кеңес Одағынан артық бола қояды дегенге өз басым сенбеймін. Онда неге бізді « рубль аймағынан » қуып шықты? Ресей жағының бұрынғы үзілген экономикалық байланыстарды қайта жалғастыруға бара бермегенін қалай түсінуге бо­лады? Бір сөзбен айтқанда, мұндай жауабы жоқ сұрақтар молшылық. Біздің басшыларымыз « Еуропа бірігіп жатыр » дегенді тілге тиек ете береді. Еуропа елдерімен Қазақстанды қай жағынан алсақ та салыстыруға болмайды. Оның үстіне Еуропада Ресей сияқты өзгелерге империялық өктемдігін жүргізгісі келетін мемлекет жоқ. Ресейдің пейілі шынымен таза болса, расизмді, фашизмді, монархизмді ту етіп, Ресей империясын 1917 жылға дейінгі шекарасыңда қайтадан қалпына келтірем деп жанығып жүргендеріне неге тыйым салмайды? Қазақ өзінің бұрынғы мемлекеттігін қалпына келтіруге көптеп тырмысып келді. Бірақ әртүрлі себептермен одан ештеме шығара алмады. Кеңес Одағы тарқатылғаннан кейін Қазақстан өзінің мемлекеттік тәуелсіздігін жариялауға мүмкіндік алды. Енді мұны баянды ете алмасақ, үміт артатын тағы бір сәт тумауы да мүмкін. Мемлекеттің тәуелсіздігімен ойнауға болмайтындығының сыры осында жатыр. Мен президенттің « Стратегиясын » да, экономикалық реформасы мен жекешелендіру саясатын да негізгі шама-шарқы бойынша қолдайтын адаммын.
Қазақстан мемлекеттік тәуелсіздігін жариялағанда, елдің жаңа конституциясы қабылданғанда осындай ұлағатты істердің басы-қасында жүрген азаматтардың қатарында болғанымды өзіме мақтаныш етемін. Бірақ менің түсінбейтінім, эко­номиканы, әсіресе ауыл шаруашылығын жаппай жекешелендіруге асығудың қажеті бар ма еді? Кеңшарлар ұнамаса, ұжымшарлар бар еді. Бүкіл дүние жүзі, АҚШ-ты қоса, дағдарысқа, бәсекелестікке қарсы тұра алатын кеңейтілген, ұлғайтылған шаруашылыққа көшіп жатқанда, ауыл шаруашылығын талан-таражға салып, ұсақ, жекелеген қожалықтарға бөліп бергенімізге жол болсын?! Бірде Ресей теледидары арқылы сөйлеген Ресейге көмектесетін американдық « Сеятель » ассоциациясының президенті, граф И.Л.Но­восильцев те осындай пікір айтты. Елдің басын біріктіре алмаған экономикалық реформа мен жап­пай жекешелендіру саясатының ащы табы көріне бастады ма, қайдам, қылышын көтерген жоқшылыққа тап болдық. Шашылған-жайылған, талан-таражға түскен шаруашылықты орнына келтіру енді оңайға түсе қоймас. Керісінше, экономикалық реформа да, жекешелендіру де елдің әртүрлі әлеуметтік топтарының – жұмысшылардың, шаруалардың, интеллигенцияның, зейнеткерлердің, әйелдердің, жастардың, тағысын тағылардың мүдделеріне сай икемделмесе, орны толмас әлеуметтік сілкіністерге апарып соғуы ықтимал. Бізге қоғам дамуының заңдылықтарына мән бермегендіктен аштық-жалаңаштыққа душар еткен ұжымдастыру саясатының дәрістерін ұмыта қоятындай уақыт өткен жоқ.
Жаппай жекешелендіру де жаппай ұжымдастыру сияқты нәтиже бермесіне кім кепілдік бере алады? Бұл екеуі бір қыл шылбырдың екі ұшы болып шықса ше? Пәленің беті аулақ болсын! Тағдыр бірге өмір сүруге жазғандықтан Қазақстанды мекендейтін әртүрлі ұлыстардың, әсіресе, қазақ және орыс халықтарының арасында достық пен бауырмалдықты нығайта түсу – жас мемлекеттің ұлттық саясатының арқауы болар деп үміттенген едік. Бірақ оның тұжырымдамасы жасалмады. Іс жүзінде ұлт мәселесінің көптеген тұстары ашылмай қалды. Тегі Қазақстанда ұлтаралық қырқыстар болып жатпаса да « ұлтаралық келісім » дегенді шексіз тықпалай бастадық. Кейбір сөз тіркестерінің өзін оңды-солды пайдалана бергендіктен бұрын бойға сіңген ұлағатты түсініктердің қадірін кетіріп алдық. Мәселен, « қайта құрыламыз » деп « ұлтаралық қатынастар » деген тезисті өрбіте бергендіктен « Халықтар достығы » сияқты қасиетті ұғымнан айрылып қалдық. Ел басқарған жақсылардың аузынан да халықтар достығы құрметіне жылы лебіз естімегелі қашан. Мемлекеттік тәуелсіздігін жариялаған Қазақстанның ұстанатын идеологиясы да өзі орналасқан аймақтың тектестік негізін құраған және республикаға өз атын берген қазақ ұлтының рухани қайнарларымен біте қайнасып жататын, бір сөзбен айтқанда, оған басымырақ көңіл бөлетін ұлттық идеология болуға тиіс еді. Оны бұқпантайлап « мемлекеттік идеология » деп атай бастадық.
Нақтылы идеологияның жетіспейтіні күні кеше ғана президенттің басшылығымен дайындалған, халықаралық ұйымдар арқылы экспертизадан өткен, дүние жүзінің әйгілі заңқойлары мақұлдаған Конституцияның өзін қайта қарауға алып келді. Шамасы, мемлекеттік саясаттың басында отырғандар « ұлттық идеологиядан » ұлтшылдық туып кетеді деп қауіптенетін болса керек. Әйтпесе, « ұлттық » деген сөз естілсе, өре түрегелетін мезет өткелі қашан. Бізде « ұлттық байлық », « ұлттық игілік », « ұлттық саясат », « ұлттық ака­демия », « ұлттық университет », « ұлттық банк » деген ұғымдар бар. Олар тек қазақ халқына ғана қатысты емес қой. Ұлттық идеология қазақ халқының ғана емес, республикада тұратын барлық ұлыстардың ортақ мүдделерін қорғайтын идеология болатынына күмәнданудың қисыны жоқ еді. Алайда бүкілхалықтық референдум арқылы қабылданған Қазақстан Республикасының Конституциясына сәйкес, елде « идеологиялық және саяси әр алуандылық » мойындалды. Кеңес үкіметінің мәдени-идеологиялық саясатын әркім өзінше қабылдауына болады, бірақ оның мәдени-ағарту саласындағы жетістіктерін жоққа шығара алмайды.
Мәселен, дүние жүзінің ең бай капиталистік елдерінің қайсысын алсақ та, олар да біздегідей, ұланғайыр кеңістікте орналасқан әрбір елді мекенде – ауылда, қыстақта, далалық тұрақта мектеппен қатар, клуб, кітапхана, қызыл бұрыш, арнайы қостар болуы талап етілмеген. Мұның өзі бұрынғы кеңес үкіметінің халыққа қызмет етудегі үлкен жетістігі еді. Олай дейтінім біздің қай-қайсымызды алсақ та, қаржымыз болмаса да, мектеппен қатар, сол әрбір елді мекендегі мәдени-идеологиялық орталықтар ( оны бұрын « мәдени ошақтар » деп атап келдік ) арқылы көкірек көзімізді аштық қой. Мұны қалай ұмытуға болады? Өкінішке қарай, жылдар бойы тірнектеп жасалған мәдени-идеологиялық құрылғы, әсіресе, ауылдық жерлерде күйретілді. Олардың қаладағыларының да жағдайы мәз емес. Мұны тек қаражат тапшылығынан көру осындай ұлағатты іске біржақты қарағандық болар еді. Ұлттық идеология Қазақстанның осындай өзіндік ерекшеліктерін мұқият ескеретін және оның мемлекеттік тәуелсіздігін баянды етуге қызмет ететін еді. Елбасы « Қазақстанның болашағы – қоғамның идеялық бірлігінде » деген еңбегінде қазіргі заманғы саяси-әлеуметтік жағдайда қазақ тілі – қазақстандықтарды біріктірудің қосымша факторы болуға тиіс деген пікір айтқан еді. Алайда президенттің тезисі мемлекеттік тұғырнамаға айнала қоймады.
Оны кеңейтіп, жанжақты толықтырып, мемлекет ұстанатын идеологияға арқау етудің кезек күттірмейтініне қарамастан, ақпарат арналарындағы талқылауға қатысқандардың көпшілігі қошеметшіл ой-пікірден аса алмады. Әрбір салада мемлекет басшысының нұсқауларын іске асыратын үкімет орындарының да тындырғаны шамалы. Тіл туралы Заң мен оған қатысты Мемлекеттік бағдарламаның қабылданғанына алты жылдан астам уақыт өтсе де, олардың орындалуын қадағалап, бақылау ісі жолға қойылмады. Бәлкім, бұл кезінде Бағдарламаның 2000 жылға дейінгі әрбір жылға, салаға, әлеуметтік топқа, мамандыққа, оқу орнына, үкімет мекемесіне, шаруашылыққа, кәсіпорынға бағытталған болуын талап еткен Қазақстан Компартиясы Орталық комитетінің ұсынысының ескерусіз қалғанынан да болар ( ол кезде партиямен қарым-қатынаста осындай құбылыс белең ала бастаған еді ), республикада қазақ тілін өрбіту кеңістігі әлі жасалған жоқ. Бөлінген қаржының қайда кеткенін де ешкім білмейді. Қазақ тілінде жұмыс істеуге өзгелерден бұрын көшеді деген аудандардың, қалалардың, облыстардың өзінде де қозғалыс болмады. Елбасы бірде Шығыс Қазақстанға барып келген соң, ондағы экстремистік ұйымдардың жаныққан басшыларының айтуымен жергілікті кеңес орындарынан түскен ұсыныстардың негізінде жасалған қазақ тілінде жұмыс істеуге көшу графигі мүлдем алынып тасталды. Орталық комитеттің ол гра­фик құрастыруға қатысы болмаса да сол күнгі дүмпу бізге де келіп жеткен еді.
Сөйтіп, мемлекеттік тіл мәселесі сәтсіздікке ұшырап, түбегейлі шешімін таба алмай жарты жолда қалып қойды. Қазақстанның мемлекеттік тәуелсіздігінің айғағы мен жаршысы болып табылатын қазақ тілінің сырт көзге ғана мемлекеттік тіл мәртебесіне ие болғаны көріне бастады. Алғашында көптеп ұйымдастырыла бастаған мемлекеттік тілді үйрететін, аудармашылар, стенографистер дайындайтын үйірмелер, курстер де жұмысын тоқтатты. Қазақ тілін ендіру мәселесіне қатысты мемлекеттік статистика бойынша есеп беру атымен жоқ десек те болады. Ал жағдай осылай бола тұра, онсыз да ұлы аясы кең, саяси, экономикалық және іскерлік өмірде көптен қалыптасқан, даңғыл жолы бар орыс тіліне, Қазақстанда қиянат жасалып жатпағанына қарамастан, жұрттың көңілін мемлекеттік қостілділікке аудара бергенімізге жөн болсын? Әлде осы жұрт орыс тілінің мүмкіндіктерінің он процентіндей де қауқары жоқ қазақ тілі онымен бірдей мәртебеде болады дегенге шынымен-ақ сене ме екен? Елбасының егер қызу кірісіп кетсек, он бес жыл мерзімде, қазір мектепке барған бала оқуын бітіріп, оң-солын танитын сәтте қазақ тілі орыс тілінің деңгейіне демеусіз-ақ көтеріледі дегенін де естідік. Бұл пікір, бәлкім, мемлекеттік тұрғыдан алып қарағанда дұрыс та шығар.
Бірақ сол балаға есейгенде қазақ тілінің қажеті бола қоятынына ата-анасының көзін жеткізу үшін де мемлекеттік саясат керек емес пе? Қоғам сезінбей тұрып, тіл өзінен өзі мемлекеттік мәртебеге орныға қоя ма? Қабылданған заң мен онша үздік құжат бола қоймаған Мемлекеттік бағдарламаны қадағалаудың жолға қойылмағанына қарағанда, қазақ тілі он бес жылда орыс тілінің деңгейіне көтеріледі деудің өзі құрғақ энтузиазмге итермелеу болып шықпайды ма? Қазіргідей аумалы-төкпелі заманда ел арасында қыры да, сыры да мол имандылық деген моральдық өлшемді баянды етуде ислам дінінің, ғасырлар бойы мысқалдап жиналған ұлттық игі қасиеттердің, әсіресе ұлы Абайдың « талап, еңбек, терең ой, қанағат, рақым ойлап қой » дейтін бес асылының, орнымен пайдаланса, дәстүрлі әдет-ғұрыптың ( адат ) да өзіндік орны бар. Исламның бүкіл мұсылман қауымына тән наным-таным сатыларын игеру ісіне қосатын үлесін де ескермеске болмайды. Мәселенің осы жағына көңіл аударатын болсақ, бізге жанжақты ойластырылған, кең ауқымды тәлім-тәрбие жүйесін жасау қажет-ақ. Олай дейтінім, соңғы жылдары ел арасында қоғам мүшелерінің тектестік жағына көбірек көңіл бөліне бастады.
Мұны осындай қиын-қилы мезетте қаражат тапшылығынан, жоқшылықтан онсыз да күйзеле бастаған елде әр рудың бұрынғы мықтыларын тауып, құрметіне өткізіліп жатқан азабы мол, жұртты даңқойлыққа үйрететін мерейтойлардан да көріп жүрміз. Қарапайым қазақ бұрын ата-тегін, жеті атасына дейінгілерді, онда да рулас, туыстас адамдардың біріне бірі үйленуіне тыйым салатын экзогамиялық неке қатынастарының негізінде жекжат болып, құда-құдандалық орнату үшін біліп отыратыны болмаса, мұндай ысырапшылыққа бара бермейтін. Ол өзін-өзі руға, тайпаға бөліп, ешқашанда қырқысып, жауласпаған. Керісінше, кішігірім рулар ата-тегі басқа бола тұра, үлкен рулардың құрамына еніп, өзара қыз алыспайтын туысқандықтың белгісі ретінде таңбаларына өздерінің белгілерін қосып, ұранын пайдаланып, сіңісіп кете берген. Зерттеушілерді тұйыққа тірейтін осы бір жәйтті, кезінде Н.Арис­тов, Ш.Уәлиханов секілді шығыстанушы ғалымдар да аңғарған. Қазақты атаға, руға бөліп, өз мүдделеріне пайдалану үшін біріне бірін қарсы айдап салатындар көбіне үстем таптың өкілдері, мансапқор залымдар, шонжарлар, орыс әкімшілігі болған. Қазір де осыған ұқсас үрдіс анда-мұнда өріс алатын сәттер болып тұрады.
Егер жаңадан болған әкім жұртты руға бөліп, жігін ажырата, әсіресе өз туыстарынан басшы қызметке, пайдалы орындарға тағайындай бастаса, жұрт дереу « қозғалысқа » түсіп, өсек-аяң қоза беретіні мәлім. Өкініштісі, кейбір басшылардың өз басының кемшілігін тұтас, бір үлкен халықтың мойнына арта салатын болып алғаны. Бақандай бір министрдің газет бетінде « трайбализм, жузовщина – менің халқымның сорақылығы » деп жазғанын да көрдік қой. Ол өзін шын мәнінде қазақ халқының перзенті ретінде сезінетін болса, оны бұлай мұқатпаған болар еді. Әдетте осылай байбалам салатындардың өздері рушылдық, жікшілдік қасиет бойына сіңгендердің арасынан шығады. Оны байқамайтындай қазіргі қазақ сонша надан емес. Рушылдық секілді әлеуметтік құбылыстың тамырын табиғатынан момын, қарапайым, арасына қандастары түгіл тілі де, тұрмыс-салты да, діні де басқа жұрттар сиысып кете беретін қазақтың мінез-құлқынан, дәстүрінен, ұлттық қасиеттерінен іздеуді қоятын уақыт жеткен сияқты. Кезінде тарихшылардың барымта ( орыс деректерінде – баранта ) сияқты жәбір көрсеткен мықтының малын айдатып алатын әдетті үйлестірілген ұрлық, болмысынан ұрлық-қарлыққа бейімделген қазақтың бойына сіңген қасиет деп түсіндіргісі келгені сияқты, рушылдықты да оның мойнына арта салудан артық озбырлық бола қоймас.
Қорыта келе айтайын дегенім, Қазақстанда дендеген келеңсіздіктердің көпшілігі ол өзінің мемлекеттік тәуелсіздігін жариялағаннан кейін ғылыми негізде, қоғам дамуының заңдылықтарына сәйкес құрастырылған саяси, экономикалық, әлеуметтік, мәдени, пәлсафалық, құқықтық бағыт-бағдарға жұрттың қолы жете қоймағанына байланысты еді. Үкіметтің қоғам дамуына, оның теориялық негіздеріне жете мән бермейтіні осы уақытқа дейін қазіргі заманның сыйпатын, өзімізбен бірге жасасып келе жатқан қоғамның түр-түсін белгілейтін, даму бағытын айқындайтын ғылыми тұжырымдаманың жоқтығынан да аңғаруға болады. Тегі « біз капи­тализмға қарай бара жатырмыз, қоғамның негізгі шама-шарқын еңбек пен мүліктік автономияға бейімделген миддл-класс айқындайтын болады » дей салғанмен мұндай қағиданың жай-жапсарын жұртқа түсіндіру керек емес пе? Миддл-класс деген не, неге ол ғана қоғамның шама-шарқын айқындай алады? Әлде одан басқа таптық күштер жоқ па? Осы күнгі капитализм деп отырғанымыздың өзі Маркстің кезіндегідей бітіспес қайшылықтарға толы, адамды адам қанауға негізделген аса сорақы емес, қазіргі заманғы игіліктердің көптеген принциптерін орнымен пайдаланып, ғылыми-техникалық прогрестің ұшығына жеткен қоғам емес пе? Жұмысшы табы да бұрынғыдай шектен тыс немесе бір шама жоқшылықта емес. Техникалық деңгейі де жоғары, жалақысына, әлеуметтік қал-ахуалына қарап, адамды адам қанайды деген тезистің өзіне де күмәндана қарауға болады.
Осындай шама-шарқымен өзімізбен тұстас капитализмді о бастағы, ескі оқулықтардан танымал, капитализммен салыстырып қарайтын болсақ, оның қандай қоғам екенін анықтайтын тағы бір Маркс керек. Ол әлі туа қойған жоқ. Ал Қазақстанда қалыптаса бастаған нарықтық қатынастардың алып-сатарға негізделген тұрпайы әдісімен капитализмге өту де оңайға соға қоймас. Қазақстан капиталистік бағытта дамиды да, әлде оның ілгері басуы басқаша бола ма? Мұндай сұраққа жауап беретін ғылыми еңбектер әлі жазылған жоқ. Сондықтан бұл мәселе бойынша түбегейлі пікір айту қиын. Әйтсе де тәуелсіздік идеясынан тұтанған шырақ сөнбесе керек. БІР ҚАУЛЫНЫҢ ТАҚСЫРЕТІ Қазіргі мезет бір ғажап шақ. Өзімізбен тұстас қоғам да бұрыңғы сүреңсіздігінен арыла, бірте-бірте табиғи түріне ене бастағандай. Елдің елдігіне қатысты мәселелерді, азаматтық борыш, қарыз бен парыз сияқты моральдық өлшемдерді қайта тұжырымдауға мәжбүр еткен 1986 жылғы Алматыдағы атышулы желтоқсан оқиғасына байланысты өзім білетін жәйттерді қағазға түсіріп, оқырман қауымға ұсынсам деген ой бойымды билегелі қашан. Ақыры бел шешіп, кірісіп те кеттім. Екі күн бойы Алматымен байланыса алмай, аудан орталығы Бақанасқа келіп, телефон соғып, өзімнің референтімнен білгенім – қайсыбір шеру тартқан жастардың Алматы көшелерімен жүріп өткені ғана болды.
Кештетіп қалаға келе жатқанда көргенім мені қайран қалдырды. Қаптаған әскери грузовиктерге мінген солдаттар. Абыр-сабыр болған ел. Әдетте Қазан төңкерісінің кезекті мерекесіне арналатын әскери парад алдында ғана Алматы маңы осындай кейіпке енетін. Үйге соқпай кеңсеге келсем он бір қабат ғимаратта шам сөндірілген, лифт тоқтатылған. Қызметкерлердің бір тобы кіреберістегі фойеге орналасып алыпты. Қолдарында ағаш кескектің басына кабельдің кесіндісі шегеленген бір-бір « қамшы ». Менің де қолыма біреуін ұстатты. Кабинетіме алып барып, сейфтің үстіне қойған сол « қамшымнан » түнде қалай айрылып қалғанымды өзім де білмей қалдым. Шамасы, мұндай « қамшылар » қатаң есепте болса керек. Лифт жұмыс істемейтіндіктен, оныншы қабатқа жаяу көтеріліп, облатком төрағасының кабинетіне кірсем, екі тәулік бойы көзін жұмбаған Н.Т.Князев қалғып-мүлгіп отыр екен. Ол маған кейіннен ақпарат құралдары арқылы белгілі болған Орталық алаңдағы оқиғаны қысқаша баяндап берді де, сол түні кезекші ретінде осын­да болуымды өтінді. Мұндайда алдымен балаң есіңе түседі екен. Менің де студент ұлым бар-тын. Кезекшілікке түсерден бұрын тамақтанып алайын деп үйге келісімен жағдайды сұрастырсам, балам маған: « Әйтеуір оқ атылмады.
Егер оқ атылғанда сенің жағдайыңа да, фамилияңа да қарамастан, мен де солардың арасында болатын едім » дегенді айтты. Әшейінде ештеңемен жұмысы жоқ, шектен тыс момын, « қой аузынан шөп алмайтын » менің Бауыржанымның екі тәуліктің ішінде сонша өсіп қалғанына таң қалдым. Күшпен басылған жастардың толқуын жұрт әртүрлі саққа жүгіртіп, оқиғаға әркім өзінше кейіп беріп, біреу құптап, біреу даттап жатты. Жергілікті орындар өздерінше « шара » белгілеген боп, оқиғаға қатысқан студенттерді окудан шығартып, олардың ата-анасымен, туған-туысқандарымен, жора-жолдастарымен « айналыса » бастаған еді. Қызметтен босатылып, партиядан, комсомолдан шығарылғандар да болды. Облаткомдағылар да, мәселен, біз Князев екеуміз Талғарда, Қапшағайда, Қаскелеңде өткізілген жиналыстарға қатысып қайттық. Бәріміздің көкейімізде жүрген жалғыз ой – енді ғана демократияға, жариялылыққа, қарсы пікірге төзімділікке үйрене бастаған тұста, 1986 жылғы желтоқсан оқиғасын бағалауда тұтас бір халыққа жала жабылмаса нетті деген еді. Қазақ ССР Ғылым акадаемиясының мүше-корреспонденті Ә.Кішібековтың мақалаларында да, елдің әр түрлі топтарынан, жекелеген азаматтардан КПСС Орталық Комитетіне түсіп жатқан үндеулер мен хаттарда да айтылды. Бірақ бұған мән беріле қоймады.
Бірақ жұртшылықтың талап етуімен кейіннен мұндай тұжырым қате деп танылып, қабылданған қаулыдан алынып тасталды. Өйткені тұтас бір халықты соншама қаралауға болмайтын еді. Оның үстіне, Алматыдағы оқиға кезінде студенттер мен жастардың алаңға шығып қыр көрсетуіне Д.А.Қонаевтың Қазақстан Компартиясы Орталық комитетінің бірінші хатшысы қызметінен босатылып, орнына « сырттан келген » Г.В.Колбиннің сайланғаны сылтау ғана, ал негізгі себеп республикада дендей бастаған әлеуметтік әділетсіздікке келіп тірелетіні көріне бастаған еді. Халықтың ар-намысына тиетін озбырлыққа қарсы партия басшылығына жіберілген үндеулер де, ақпарат құралдарында жарияланған хаттар да мұны айқындай түскен болатын. Егер Ленинге жүгінсек, оның тұжырымдамасы бойынша қазақ секілді тұтас бір халықты ұлтшыл деп айыптау үшін оның республикада: біріншіден – өзге ұлттардың өкілдерін езуіне ( ашықтан ашық немесе бүркемелі түрде ) мүмкіндік беретін саясат ұстағаны; екіншіден – әдебиет пен өнерден, бұқаралық ақпарат құралдарынан, ғылым мен білімнен көрінетін ұлттық өктемдігін насихаттағаны; үшіншіден – өзінің ұлттық ерекшеліктеріне табынушылықты үкімет орындары арқылы уағыздағаны және өрбіткені белгілі болуы керек.
Тарихтың тауқыметін тартып, рухани-парасаттық, жасампаздық мүмкіндіктерін толығынан іске қоса алмай, аштық-жалаңаштыққа тап болып, миллиондаған азаматтарынан айрылғандықтан және Қазақстанға белгілі бір есеппен жер аударылғандардың есебінен өз отанында көпшілік болудан қалған қазақта мұның біріншісі де, екіншісі де, үшіншісі де болған емес. Қазақтың хал-ахуалынан азын-аулақ хабары бар, беделін жоғары ұстағысы келетін мекеме оның бойынан бұлардың біреуін де іздеп әуре болмаған болар еді. Зерттеушілердің айтуына қарағанда, қазақтың үштен бірі өз республикасында тұрып ана тілін білмейді, ұлттық дәстүрлерінен түгелдей айрылған, әдет-ғұрыптарынан түйсігі шамалы. Елдің ұлттық мәдениетінің арттырғанынан көрі жоғалтқаны көп. Бұларды қайтадан орнына келтіру бір ғана қазіргі ұрпақтың қолынан келе қояды деп ойлаудың өзі артықшылық болар еді. Алаңда өткен митингтерде де осындай мәселелер көтерілген. Соған қарағанда, Қазақстандағы жағдайға үстіртін талдау жасаған негізгі тұжырымның салдары мұқият ескерілмеген, тіптен мезеттегі әлеуметтік-саяси үрдістермен үндесе бермейтін осы бір қаулыны демократия атаулыға қарсы бағытталған бірден бір құжат болды десекте қателесе қоймаспыз. Сонымен, 1986 жылғы желтоқсанда Алматыда нендей оқиға болды? Ол кезде желтоқсан оқиғасы әртүрлі деңгейде зерттеліп, жадығаттар жинақталып, сан алуан қарама-қарсы пікірлер айтылып жатқан.
Кейіннен Қадыр Мырзалиев пен Мұхтар Шаха­нов кезектесе басқарған тәуелсіз депутаттық комиссияның анықтағандары белгісіз болатын. Оқиға кезінде Алматыда болып, өз көзіммен көрмегендіктен мен не айта қояйын, алып-қашты деректерге емес, ресми мәліметтерге сүйеніп жауап бердім. Тіптен бізге белгісіз фактілерді білетін болса, тексеріп аяғына жеткізу үшін айтып беруін де өтіндім. Ол әрине менің жауабыма қанағаттана қойған жоқ. Қылмысты істерді ашуға жетік одақтық орындарды, көптен танымал мамандарды қатыстырып отыра, республикада жүргізілген мұқият зерттеудің нәтижесі желтоқсан оқиғасын ұлтшылдық мәнде алдын-ала жоспарланған әрекет деп есептеген бастапқы жорамалды жоққа шығарды. Алаңдағы қыр көрсетуге дем берген арам ниетті ұйымды да, нақтылы « басшыларын » да, құпия қаскүнемдікті де көрсете алмады. Алдымен анықталғаны – жастардың ( олардың арасында басқа халықтардың да өкілдері болған ) тоқырау мезетінің баукеспелігінің қайталанғанына қарсылық білдіру үшін алаңға шыққаны. Шынында да не бәрі он сегіз минутқа созылған Қазақстан Компартиясы Орталық Комитетінің Пленумын басқаша бағалауға болмайтын еді. Гәп бұрынғы қас қақтырмайтын мезгілдің тәртібімен Орталықтың бәрін де бұрын ойластырып, алдын ала шешіп қойғанында болатын. Мұның республика коммунистерінің ұжымдық басшылығына, керек десеңіз, барлық қазақстандықтарға көрсетілген сенімсіздік болып шығатыны да ешкімнің ойына келмеген.
Қыр көрсетудің Қазақстанда тұратын ұлыстарға, оның ішінде орыс халқының өкілдеріне қарсы бағытталмағаны хақ, Алаңға шыққандарды қоздыра түскен « қазақ ұлтшылдығымен » бүркемелеуге көне қоймайтын, көптен бері шешілмей, тамыры тереңде жатқан, сайып келгенде, жастардың өмірлік мүдделеріне қайшы келетін басқа жәйттер еді. Олар тоқырау жылдары шешімін таппаған әлеуметтік мәселелермен-баспананың жетіспейтінімен, азық-түлік тапшылығымен, көпшілік қолды бұйымдардың аздығымен, ең негізгісі – әлеуметтік әділетсіздіктің жүгенсіздігімен байланысты еді. Қыр көрсету әуелде әдептілік сақтаған бейбіт, бүгінгі өлшеммен қарағанда, әдеттегідей үйреншікті сыйпатта болған. Орталық алаңдағы мінберлерде жылдар бойы түпсіз бойұсынушылық пен тыйым салуға негізделген тәртіпке үйренген қызметтестер, үкімет пен партия басшылары, аулада – қарсы жақтың түсінбеушілігінің кіріптары болып, бойын ыза кернеп, әбден қозып алған жастар тұрған. Мұндайда қалай кимылдауға болатынын кейіннен өрістей бастаған « митингтік демократияның » кезінде көрдік қой. Дәл сол бір сәтте екі жактың да өмірден алған саяси іс-тәжірибесі жетісе бермейтіні байқалған. Екі жақтан да сезімі мен ойын жеткізе алатын сөйлесу мәдениеті, түсініп-білуге дағдыланғандық көріне қоймаған. Қозушылық шектен шыға бастаған кезде анда-мұнда жекелеген қызбақандылар көрінген. Kiсі өлімі болған, алғашқы машиналар лапылдап жана бастаған.
Милицияға тас лақтырылып, таяқ жұмсалуға қам жасалған. Егер үкімет тарапынан қостауға болмайтын аса дөрекі, алаңға жиналғандардың жүрегінде өшпенділіктің өшпес дағын қалдырған, манаты менен білгісі келген азаматтың сұрағында айтылғандай шаралар іске қосылмағанда оқиғаның немен бітетіні белгісіз еді – дейді оның басы-қасында болғандар. Солай болған күнде де жастардың күтілмеген хабардың әсерімен бұрқ ете қалған толқуын ортағасырлық әдіспен басудың кажеті бар ма еді? Желтоқсан оқиғасына қатысқаны үшін жауапқа тартылғандардың, оқу орындарынан қуылғандардың, жұмыстан шығарылғандардың жалпы саны баспасөзде жарияланғандай. Солардың бәріне болмаса да басым көпшілігіне қатысты қабылданған шешімдерде асыра сілтеу болғаны кейіннен байқалды. Мұның мәнін түсіну үшін бізге тағы да 1987 жылға, әсіресе оның бас кезіндегі жағдайға көңіл аударған жөн. Өйткені ол кезде оқиға маңызды болсын-болмасын, бұрынғыша тоқырау мезетінің қисынымен әуелде айыпкерлер ізделетін де, сонан кейін барып қылмыстың болған себептері талданатын. Әкімшіл-әміршіл жүйе үшін ең керегі шара қолдану болғандықтан мұндайда ең оңайы – жазалау және келесі сатыға « іс бітті » деп тезірек мәлімет беру. Бұл жолы да солай болған. Шұғыл түрде 90-нан астам адам бас бостандығынан айрылғанымен, көп ұзамай олардың жетпіске жуығының айыбы алынып тасталған. Қалғандарының кесілген мерзімі қысқартылған.
Жазаға тартылғандардың арасында жұрттан естіп-білгені болма­са, алаңның маңына да жуымаған, бірақ КПСС Орталық Комитетінің қаулысы жайлы ресми пікірге қайшы келетін ойын бұқпантайламай, ашықтан-ашық айтқандар да, студент балаларының « қылығы » үшін жапа шеккендер де болған. Мұндай қайғылы қасіретке « Рим папасынан да сәуегей » боп көрініп қалғысы келгендіктен оңды-солды « мәліметтер » таратып, у-шу үстінде қарсыластарынан өшін алмақ болып жаныққан кейбір басшылар да үлес қосқан еді. Жазықсыз, нақақтан нақақ астаналық жоғары оқу орындарынан қуылған жүздеген оқытушыларды былай қойғанда, кейіннен менің өзім де әділеттікті қалпына келтірмек боп, тағдырына тікелей араласқан 18 профессор, ғылым докторларын білем. Солардың арасында ҚазМУ-дың бұрынғы кафедра меңгерушісі Сұлтан Досымбеков те болды. Бірде қабылдауда болып, үш жылдан бері қызметке орналаса алмай жүргенін айтып, егіліп-өксігенін көргенде, « апырау, адам тағдыры түкке тұрмайтын болғаны ма? » деп жаным түршіккені әлі есімде. Жазықсыз сергелдеңге түсіп, өмірден торыға бастаған осы бір ғалымды бұрынғы орнына отырғызу оңайға түсе қоймайтын болғандықтан ( онда басқа адам тағайындалған ) бөтен жерге орналастыра тұруға тура келді. Осының өзінен де осы бір қаулының зардабынан ғылым мен жоғары мектепке қанша зиян келтірілгені көрініп тұрған жоқ па?
Қазақ мемлекеттік университетінің бұрынғы ректоры, академик Өмірбек Жолдасбековтың жоғары оқу орнында тамыр-таныстықты өрбітіпті-міс, оқу-тәрбие жұмысының нашарлауына, отаншылдық және интернационалдық тәрбиенің бәсеңдеуіне алып келген сту­дент қабылдаудағы шалыстыққа жол беріпті-міс деген айыппен қызметінен босатылғаны және партиядан шығарылғаны мәлім. Оның үстіне « Жолдасбеков партиядан не үшін шығарылды? » деген мақала баспасөзде жарияланған. Мен Орталық комитетке қызметке 1988 жылы ауыса салысымен Ө.Жолдасбеков өзін қабылдауды өтінді. Қолымда газеттегі мақаладан басқа жадығат болмағандықтан, дереу қабылдай алмадым. Алдымен « ісін » қараған қалалық партия комитетінің қаттамасымен, академикке лекция оқуға тыйым салғысы келген университет парткомының қаулысымен танысып алу керек еді. Жолдасбековты зауытқа слесарлық қызметке орналастыру жөнінде Орталық комитеттегілер мен Алматы обкомы өзара алмасқан хаттардың көшірмесімен танысуға тура келгеніде бар-тын. Жолдасбековтың өзімен әңгімелескенде оны партиядан шығару және қалалық комитет бюросының мүшелігінен босату жөніндегі мәселенің пленумда ресми пікір алмасу жолымен талқыланбағаны, санақ комиссиясы құрылып, қалалық комитет мүшелерінің дауысы есептелмегені, шешімнің қарапайым қол көтерумен қабылданғаны белгілі болды. Жолдасбековке тағылған айыптарды Орталық комитеттің парткомиссиясы арқылы тексертіп қарағанда көпшілігінің жабылған жала екені анықталды. Бұрынғы коммунистке тағылған айыптың біразын КПСС Партиялық бақылау комитеті жоққа шығарды.
Ал комиссияның қорытындысымен танысып шешім қабылдауға келгенде, қалыптасқан тәртіптің қатаңдығы сонша, тағы да бірдеме шығып жүрмесін дегендей не бірінші хатшы, не секретариатты басқаратын екінші хатшы нақтылы тәртіп салмай, жадығатты маған жіберіпті. Мен « Секретариатта қаралсын » деп тәртіп салып бердім. Секретариат мәжілісінде Жолдасбековтың атына пәлендей сөз айтылмай, партияға мүшелігі сол бұрынғы стажымен қайта қалпына келтірілді. Академиктің басылым жоспарынан алынып тасталған оқулығын, жұбайының Қазақстандағы орыс фольклорына арналған кітабын шығаруға тікелей нұсқау беруге тура келді. Шектен тыс ушыққан, дәлелденбеген және ойдан шығарылған десе де болатын себептермен Жоғары және арнаулы орта білім ми­нистрі қызметінен белгілі ғалым, саланың белді ұйымдастырушыларының бірі Көпжарар Нәрібаев босатылған. Желтоқсан оқиғасының артынша « Известияда » Алматыдағы студенттердің ұлттық құрамын тағы да « проценттеп » берген ( бұл « мәселе » бірінші рет Қазақстан Компартиясының ХVІ съезінде көтерілген болатын ) « Шырмау » ( « Паутина » ) атты мақаланың жариялануы онсыз да қозып алған жағдайды шиеленістіре түскен еді.
Әрине, алғашында студенттердің ұлттық және әлеуметтік құрамын « реттеуге » бағытталғанымен, жалпы қазақ кадрларын іріктеу, қызметке тағайындау және пайдалану ісін « жөнге келтіруге » ұласқандықтан « процентамания » деп аталып кеткен көптірме пәлекеттен құтылудың оңайға түсе қоймағанын бүгін біреу білсе де біреу біле бермейді. Студенттердің ұлттық құрамы жөнінде оқу орындарына қойылған айыптың орынсыз екенін ең алдымен Г.Колбинге айтып, түсіндіруге тура келді. Әдетте солтүстік, шығыс облыстарда мектепті орысша бітіргендердің көпшілігі мүмкіндігінше қиыр оңтүстіктегі Алматыдан көрі Ресейге оқуға түсуді қалайтын. Ал қалған облыстардағылар, әсіресе мектепті қазақша бітіргендер, керісінше, Алматыда оқуға тырысатын. Бұл қаулымен реттеуге көнбейтін жәйт. Егер Шымкентте, Жамбылда, Қызылордада, Ақтөбе мен Атырауда орыстар аз болса оқуға түсетіндердің арасында олардың ара салмағы қайдан басым болсын. Ал Ақмолада, Петропавлда, Қостанайда, Көкшетауда қазақ аз болса, ол неге оқуға көбірек қабылданбады деп оқу орындарын кінәлауға бола ма? Оның үстіне жоғары оқу орындарына түсетіндердің ішінде қазақ жастарының ара салмағы көпжылдық көрсеткіштерге қарағанда, республика бойынша 45-47, қыстағанда 50 проценттен аса қоймайтын.
Тіптен жұрттың ұлттық намысына тиіп, оқуға түсетіндердің азаматтық құқығына қол сұғуға болмайтындықтан, емтиханды ойдағыдай тапсырғандар ұлтына қарамастан қабылданады емес пе? Құрғақ есепшілдікке салынып, осындай дүдәмал, күмәнді мәселені мемлекет деңгейіне дейін көтерудің қажеті бар ма еді? Лауазымың болса қолыңнан келгенше емтихан кезінде жершілдікке, таныстыққа, пәре алуға жол бермеуге тырмыссаң, қалғаны өзінен өзі реттеледі емес пе? Сөйтіп, 1988 жылы 5-мамырда Колбиннің қатысуымен Алматыдағы жоғары оқу орындарының басшыларымен жиналыс өткізіп, студенттерді процентке бөліп қабылдауды тоқтатуды ұсындық. Облыстардағы жоғары оқу орындарына Министрдің директивасы жөнелтілді. Әйтсе де сол жылы Алматы медицина институтының Қарағанды университетінің басшылары бұрынғы тәртіптен айыға қоймағанын көрсетті. Бұл жөнінде келесі 1989 жылғы, тағы да Колбиннің қатысуымен өткізілген, республика жоғары оқу орындары ректорлары мен партком хатшыларының жиналысында айтылды. Әйтсе де Колбиннің осы екі жиналыста да мені сөйлетіп қойып, өзі үндемей қалғанын түсіну қиын еді. Сонымен « процентоманияға » біржолата тыйым салынды. Мұның өзі қазақ кадрларын іріктеу, қызметке тағайындау және пайдалануда жіберілген ауытқулардан да құтылуға жол ашты. Партияға қабылданатындарды да бұрынғыша « проценттемейтін » болдық. Желтоқсан оқиғасына байланысты КЛКЖО Орталық Комитетінің бірінші хатшысы қызметінен Серік Әбдірахманов кетуге мәжбүр болған.
Болашағынан үміт күттіретін, іскерлігімен жастар арасында беделге ие болған осы бір жігіттің бар айыбы – Орталық Комитеттің сол кездегі екінші хатшысы О.Мирошхинге барып, алаңға шыққан жастарға, әсіресе қыздарға солдаттардың сапер күректерін пайдаланып күш жұмсауын тоқтатуды талап еткені болыпты. Бүгінгі өлшеммен қарасақ, жазыксыз жапа шеккендердің қатарына ҚазТАГ-тың бұрынгы директоры Ж.Ысмағұловты, « Ком­мунизм тұғы » газетінің бұрынғы редакторы Т.Назаровты, Алматы облыстық « Жетісу » газетінің бұрынғы редакторы М.Жақыповты, « Огни Алатау » газеті редакторының бұрынғы орынбасары С.Ско­роходовты тағы басқа да журналистерді жатқызуға болады. Бұлар тек желтоқсан оқиғасына қатысқандардың ісін қараған сот мәжілісінен түсірілген фотосуретті баспасөзде жариялағаны үшін ғана кызметтен шығарылып, қатаң cөгіc алған. Кейіннен жұмысқа орналастырып, аз да болса тартқан азабын жеңілдетуге көмектескендіктен, бұлардан басқа жазықсыз жапа шеккендер жөнінде де шер тарқататын болсақ, олардың да тағдыры дәл осылай « шешілгенін » білеміз. Оқиғаға тікелей қатысқандармен жұмыс үстінде үкімет атынан қимылдаған тиісті орындардың шектен тыс қатты кеткені, тіптен қиянат жасап, шарқын бұзған сәттері де аз болмаған. Оны тәуелсіз депутаттық комиссияның қорытындылары көрсетті.
Желтоқсан оқиғасын « казақ ұлтшылдығының айғағы » деп бағалаған КПСС Орталық комитетінің қаулысына байланысты Ма­рат Мұкановтың « Орта жүздегі қазақ руларының орналасуы », Оразақ Ысмағұловтың « Қазақстанның тектестік антропологиясы » атты аса танымал ғылыми еңбектеріне ұлтшылдық туындылар ретінде жала жабылды. Бірде өзімен әңгімелесуге шақырған Г.В.Колбин, менің қолыма сыртына О.Ысмағұловтың аты күміс жазулармен тапталған аталмыш еңбегінің бірінші хатшы үшін әдейі мұқабаланып, жетінші переплетпен түптелген I-II-тарауларын ұстатты да, осы еңбекпен арнайы айналысуды тапсырды. Мен кітапта тұқым қуалаушылық ( ген ) немесе рулық құрылыс жайында ештеме жоқ екенін, тек Қазақстанның қазіргі әкімішілік бөлінуіне сәйкес қазақ халкының әртүрлі топтарын антропометрикалық жолмен зерттеудің нәтижелері берілгенін айттым. Адамдардың көзінің түсі, шашының түрі, мұрнының кұрылымы, тіпті тістерінің орналасуы жағынан да бір бірінен өзгешеленетіні мәлім ( ол басын шұлғып, қостап отырды ). Олардың канында да атадан калған мұралық ерекшеліктері болатыны белгілі. Тіптен біреудің канын екінші кісіге кұйғанда, аурудың да, донордың да қанының бір топқа жатуы талап етілетіні де осыған байланысты емес пе? Кеңес халықтарының денсаулығына қатысты шаралар белгіленгенде де, әрдайым антропологиялық зерттеулердің нәтижелері медициналық дағдыда ескеріліп келген – дегенімде, ол ойланып қалғандай ыңғай білдірген еді.
Әйтсе де, сол жылғы маусым айының басында өткен Қазақстан Компартиясы Орталық комитетінің XII пленумында жасаған баяндамасында Колбин, бәлкім, істес боп үйренісе қоймаған маған иланғысы келмеген болар, әлде басқа бір себептері бар шығар, әйтеуір қыза келе, орыс, қазақ майданда қанын бірге төксе, Ысмағұлов келіп олардың қаны тұқым қуалаушылық деңгейінде әртүрлі болатынын дәлелдегісі келеді дегенді айтып салды. Мұндай реплика қанша ұғымды болғанымен, шын мәнінде қазіргі заманғы саяси қайраткерден гөрі көрбілте тоғышардың айтуына лайық еді. Колбин көп шаруаның байыбына тереңірек ба­ра бермейтін. Бұл жолы да солай болды ғой деп ойлаймын. Мәскеулік бір жауапты қызметкермен кездескенде, оның күнделікті жұмыс уақытының 70 проценті ұлтаралық қатынастарды реттеуге кететіні жайында айтып отырғанын естіген едім. Әрине « сынықты сылтау » етіп қоздыра берсе, онан да көп уақыт босқа кетуі мүмкін. Олай дейтінім « ұлтаралық қатынас » дейтін Қазақстанда соншалықты алып бара жатқан дерт емес-тін. Жұрт күн көрудің қамымен әлек болып жүрсе, біз оның басына қай халықтың өкілі екенін « құя » бердік.
Бассыздықтың үлкен-кішісі бола бермейтіні сонша, бірде Түркістанға екі ұйғыр бала-шағасымен көшіп келсе, ұлтаралық қатынас бөліміндегі жаныққандар дереу жетіп барып: « Сіздерге мұнда не керек, ұйғырсыздар ғой » депті. Олар болса, ашуға булығып, қалалық комитетке барып: « Сіздер неге ұйғырларды бөлектейсіздер, біз не, өзгелерден кембіз бе? » деп жанжал шығарады. Хатшы кешірім сұрауға мәжбүр болып: « Сіздерге мектеп керек пе, әлде арнайы класс ашу қажет пе? Бірде М.Есенәлиевтің өтінішімен бірінші хатшыға: « Сіз әлі МИД-те болмаған екенсіз. Ондағылардың қоятын мәселелері де бар. Бірге барып қайтсақ қайтеді? » дегенімде ол кісі келіскендей болған еді. Бірақ он-он бес минут өтпей жатып, маған қайтадан те­лефон соғып, үнемі « Сіз » деп сөйлейтін Колбин « Сен » -ге көшіп ( шамасы біреу қолтығына су бүркіп үлгірген болса керек ): « Сен мені досыңның алдында бас игізгің келеді. Оның бізге қандай көзқараста екенін біле тұра, барып келе қояйық дейсің » деп зекіген соң, трубканы орнына қойып, кабинетіне бардым. Керісінше, сіз бір « ляп » -тан кейін екіншісін ытқытып жатқанда « артыңызды » жабумен келем.
Онда да бірінші хатшының беделі бәрімізге ортақ болғандықтан, әйтпесе, менің басқа міндеттерім де басымнан асып жатқан жоқ па? Сіз келгелі, жұрт менің үстімнен аз жазатын болып жүр, – дей бергенде: – Ендеше несіне « огород городить » етіп отырсыз? Есенәлиев сіздің де досыңыз ғой, барғыңыз келмесе, бармай-ақ қойыңыз. Одан аспан айналып жерге түсе қоймас, – дегенді айттым. Ол үндемей қалды. Мен шығып жүре бердім. Сол-сол екен, мұнан былай, ол Қазақстаннан кеткенге дейін, ара қатынасымызда ашық-жарқындық болған жоқ. Аталмыш қаулыда көрсетілген айыптаулардың бірқатары республикада қазақ халқының өткенін қастерлеуге, буржуазияшыл-ұлтшылдарын ақтауға ұмтылушылық өрістетілді, қазақтың революция арқылы өткен жолына, кеңес үкіметін орнату және орнықтыру үшін күресіне жөнді мән берілмеді деген көптірме қағидамен үндесіп жататын. Өз басым мұндай қасаңқы пікірлермен мүлдем келісе алмаймын. Апырау, өзі білмейтін өткенін халық қалай қастерлей алады? Кеңес үкіметі жылдарының өзінде қазақтың тарихын білмейтін қаншама ұрпақ алмасып үлгірді. Мектепте оқылатын Ерте дүние тарихы Гректің, Римнің, Египеттің, Таяу Шығыстың ежелгі тіршілігіне құрылған.
Бағдарламада да, оқулықта да қазақ халқының ата-тегін құрауда маңызды қосынды болған ежелгі сақ, үйсін, қаңғұй-қаңғарлар, кеңгерестер жасаған өркениет жөнінде ештеме айтылмаған. Қазақ халқы қалыптаса бастаған ортағасырлардағы тарих толығынан Еуропа елдеріне арналса, жаңа және жаңаша тарих Ресейдің жадығаттарына құрылған. Ресейге қосыла бастағанына 250 жылдан астам уақыт өткен Қазақстанға тек бірнеше бетке ғана місе тұтуға тура келгеніне қарамастан республикада өз оқулықтарын жасау құпталмай келді. Ондай қаракет жасаған кейбір іждағатты тарихшыларға ұлтшылдар деген айып тағылды. Осылайша, өзінің өткенін білмейтін халықты оны қастерледі деп айыптаудың қисыны жоқ еді. Әрине қазақ тарихын жалпы адам қоғамының дамуынан бөліп қарауға болмайды. Бізге ежелгі Грек, Рим, Египет тарихын да, ортағасырлардағы Еуропаны да, жаңа заманғы Ресейді де білу қажет. Онсыз тарихтан алған білім түкке тұрмайды. Сондықтан олармен қатар сол дәуірлердегі Қазақстан тарихын да қамтитын жаңа оқулықтар керек-ақ. Жасыратыны жоқ, дұрыс пайдалана білсек, мұндай мүмкіндіктер тек қазір ғана, Қазақстан өзінің мемлекеттік тәуелсіздігін жариялағаннан кейін туып отыр. Тек уақыт қымбат, оны босқа өткізіп аламыз ба, қайдам?
Қазақстанда жылдар бойы кейбір аса көрнекті ақын-жазушылардың жеке басына, шығармашылығына әділетті бағасын беруге жұрттың шамасын келтірмей, иығынан басып, басқаша ойлауға мұрсат бермей келген Сталин заманының мәнеріндегі түсініктер мен бұрмалаушылықтар өрістетіліп келді. Оларға бет алды баға беріліп, дәлелденбесе де кертартпа-шонжар, буржуазияшыл-ұлтшылдар болып масқараланған күйінде қала берді. Енді келіп, аталмыш қаулыда Қазақстанда буржуазияшыл-ұлтшылдарды ақтауға қам жасалды деген қай жағынан алғанда да орынсыз, қасаңқы пікір айтылғанына жол болсын?! Тіпті, 1988 жылдан бастап, Шәкәрімнің, Ахмет Байтұрсыновтың, Мағжан Жұмабаевтың, тағы басқа да бұрын кеңес үкіметінен опық жеген мәдениет қайраткерлерінің шығармашылығын зерттей бастағанымызда « Алаштың » бір құжатын оқымаған лауазымдылардың « алашордашыларды ақтап жатыр » деп бізге де айдар таққысы келгені сол ескі түсініктер мен бұрмалаушылықтың айғағы емес пе? Әлі есімнен кетпейтіні, сол бір топ мәдениет қайраткерлерінің « ісін » қайта қарау үшін арнаулы комиссия құрмақ болып, Орталық комитетке шақырып, олардың қылмысын айтып беруді өтінгенімде, Жоғарғы соттың, Ішкі істер министрлігінің, Мемлекеттік қауіпсіздік комитетінің басшылары үндемей қалды.
Тек Қазақстанның сол кездегі прокуроры Ғалым Елемесов қана ( осы бір кісі жөнінде желтоқсан оқиғасына байланысты әртүрлі пікір айтылып келді ғой ): « Бұлардың бар қылмысы қыстағанда, « қаперге алынсын » дегенге ғана тұрарлық. Абақтыға жауып, атып жіберудің ешқандай қисыны болған жоқ » деп ашықтан ашық айтты. Прокурор кейін де үлкен азаматтық көрсетіп, комиссияға қолынан келген көмегін аяған жоқ. Қаулының Қазақстанда жастарды революцияшыл, отаншылдық рухта тәрбиелеумен, халықтар достығын насихаттаумен айналысуға жөнді мән берілмей келді деген қағидасымен де келісуге болмайды. Керісінше, мұнда осы мәселелерге ерекше мән беріп, біржақты айналысып кетті десе орынды болар еді. Бәлкім, қазіргі халықтар арасындағы біршама түсінушілік те соның салдары болар. Ал оқта-текте қоздырылып келген қостілділікке, қосазаматтылыққа « шақыруды » мүдделі топтардың іс-қарекетінен туған жәйт деп қараған жөн. Қаулыда Атырау, Жезқазған, Ақмола жерінде кейбір ұлттық топтар өздеріне жөнді көңіл бөлінбегендіктен қоныс аударуға мәжбүр болды делінген еді.
Егер бұл пікір осы облыстарда тұратын елдің барлығына, әсіресе экономикалық, әлеуметтік, экологиялық қиыншылықтарды бірге беліскенімен олардан айырмашылығы, жоғарыда көрсетілгендей, туған елден көшіп кететін басқа « барар жері, басар тауы » жоқ қазақ халқына да қатысты айтылса құптауға болар еді. Қазақстандықтарды 1979 жылғы Ақмолада болған оқиға үшін де айыптауға бола ма? Орталықтың ешкіммен ақылдаспай, астыртын түрде қабылдаған Ақмола жерінде неміс автономиясын құру жөніндегі шешімі жұртты тітіреткені рас. Мұндай ыңғайтабыс « осында автономия құрғың келе ме, әлде келмей ме? » деп өзінен сұрамаған неміс ұлысының да ары мен намысына тиді емес пе? Шынтуайтына барсақ, мұндай шешім Қазақстанның егемендігі мен аймақтық тұтастығына тікелей қолсұққандық болған еді. Бұрын шешілген мәселені аталмыш қаулының қабылдануына байланысты қайта көтерудің өзі де аса көрегенділіктің белгісі емес қой. Қорыта келгенде, « қайта құрылудың » жылы лебін ала келді деп аспандата көтерген КПСС Орталық Комитетінің 1985 жылғы сәуір пленумынан кейін екі жыл өтпей жатып, осындай пісіп-жетілмеген құжаттың не үшін қабылданғанын түсіну қиын. Тегі бәріміз бір ауыздан қолдап ала жөнелген « қайта құрылу » Ақиқаттық, Әділеттік, Ізгілік сияқты ұлағатты түсініктерді бетке ұстап қана дегеніне жетсе керек.
Соңғы жылдары біз оң-солымызды дұрыстап танып, халқымыздың өткен жолына үңіле бастадық. Қазақ тарихының ұлы тұлғаларын еске алдық. Отызыншы жылдардың жазықсыз құрбандары болған арыстарымыз арамызға қайтып оралды. Қайта туып Наурыз мейрамы келді, Қазақ тілі мемлекеттік тіл мәртебесіне көтерілді... Бақсақ, осының бәріне дем беріп, жұрттың көкірек көзін ашып, ұлттық ар, намыс деген қасиеттерді бойына қайта дарыта бастаған 1986 жылғы Алматыда болған желтоқсан оқиғасы екен. Егер оның дәрістерін Қазақстанның мемлекеттік тәуелсіздігін баянды етумен ұштастыра білсек, еліміздің қазіргі заманғы прогресс жолында шарықтап алға баса беретіні хақ. БЕКЗАТТЫҚ БОЛМЫС БИІГІНЕН КӨРІНСЕК Ойлап қарасақ ұлттың ұлылығы ең алдымен оның тектестік, тұтастық деңгейінен, атадан қалған қанатты қазынасы – тілінен, өнегесі – өрісі болатын тұрмыс-салтынан, әдет-ғұрпынан, ұрпақтан-ұрпаққа алмасып келе жатқан асыл мұрасы – дәстүрлі өнеріне құштарлықтан көрінеді екен. Бірде сұлу Көкше өңіріңдегі Зеренді көлінің жағасында бізге дәм татқызған аспаз қарттан мынадай бір ауыз өлең естіген едім: Күдері бешпет, ақ семсер – ердің көркі Ер жігіт жауға аттанған елдің көркі. Шәйі, сиса о-дағы өз сәнімен, Масатыға қосылса – зердің көркі.
Ал ұлы Абайдың « Ескілік киіміндегі »: Ойланып ойға кеттім жүз жылғы өткен, Тон қабаттап кигенім жидем шекпен, Жейде-дамбал ақ саңнан, жарғақ шалбар, Жырым балақ матамен әдіптеткен. Күләпара басымда, пұшпақ тымақ, Ішкі бауын өткізген тесік құлақ. Тобылғыдан кесіп ап, жіппен қадап, Артын бірге қыстырған бір құрысқақ. Қазақы киім құлазыған кең даланың үскірік аязы мен азынаған желінің, аптап ыстығы мен салқын самалының әсерімен қалыптасқан, бар өмірі көлік үстінде өткен Сарыарқа мен оған іргелес жатқан ұланғайыр кеңістікте көшіп-қонған малшы қауымның, « таңның атысынан күннің батысына » дейін тізе бүкпей « жер шұқып », азынаулақ мал өсіріп күн кешкен Сыр бойындағы, Қазақстанның оңтүстігі мен Талас-Шу-Іле атырабындағы отырықшы және жартылай отырықшы елдің реттеуге көне қоймайтын тұйық шаруашылығы мен қарабайыр тіршілігімен біте қайнасқан заттық-тұрмыстық мәдениеттің бірден бір көрінісі.
Оның табиғатындағы екіжақтылықты – тұрмыс қажеті мен сымбатты болу қамын кешегіндегі мейлінше қарапайым, жүріп-тұруға ыңғайлы, үйлесімділігімен ерекшеленетін киім нұсқаларымен қатар сұлбасына зерлі кесте тігілетін сәукеле, қасаба, қарқара, мұрақ секілді кәдесіне лақыл, жақұт, інжу-маржан, перуза, ақық секілді асыл тастар, алтын, күміс шытырлар жаратылатын бас киімдердің, кемер белбеу, кісе, ширатпалы белдіктердің, таптаурын, көк сауыр етік-кебістердің, алтынмен аптап, күміспен күптелген алқа, бойтұмар, сырға, сақина-білезіктердің болғанынан аңғарамыз. Өйткені, заттық өндірістің өзі сайып келгенде халықтың сезімталдық талғамымен шектелетіні мәлім. Киімді солға қаусырынатын, оның шалғайына, етек-жеңіне оқа тігетін, кимешектің өңіріне, жақтауына кесте жүргізетін, сәбидің қыз баланың, сал-серілердің бас киіміне үкі қадайтын дәстүр о баста табиғаттан тысқары, пайымдауға сыйыса бермейтін сыйқырлы-сұғанақ күштердің, дәлірек айтқанда, жын-перілердің « салқынын » бойына тартып, пәле-жаладан, сұқ көзден, ауру-сырқаудан сақтап қалады-мыс деген көнетүркі-қыпшақ заманынан қалған ескі ұғымнан туған. Бірақ олар кейіннен бірте-бірте қазақша киінудің жөн-жобасына, киім-кешекті сәндендіру жүйесіне енген.
Мұны қаптал шапанның, сеңсең тонның шектен тыс айқара қаусырынатынан, үкісіз тақияның қыз баланы, әсіресе оның бұрымы жоғын, өңіржиекпен « жақталмаған » кимешектің жас келіншекті ұсқынсыз етіп көрсететінінен де байқауға болады. Қазақта салтанаттық киім мен күнделікті киім-кешектің пішімінде айырмашылық бола бермейді. Салтанаттық киімнің бітімі сыпайылау, тігісі жатық, зерлі-оқалы, басына киетіні көтеріңкі, аяғына ілетіні шоңқима, биік өкшелі, қайқы тұмсықты, таптаурынданған, түсті қайыспен әшекейленген, зерлі жіптермен кестеленген болып келеді. Күнделікті киімге шекпен тоқымасы, қолға түскен мата, бөз, кенеп, шыт, сәтен, сеңсең терісі, ұқсатылған тері-терсек, көн секілді қарапайым материалдар пайдаланылса, салтанатты киім-кешектің кәдесіне масаты, барқыт, мәуіті, шұға, жібек, бәтес, мақпал кездемелері, кәмшат, сусар, бұлғын, құндыз терілері, бұлан немесе бұлғын күдерісі, ақбөкен, құлын терісі, жылқы шегірені жаратылған. Киім тігетіндер іс тапсырушының талғамын, жас ерекшелігін, дене бітімін, бет әлпетін мұқият ескеретін болған.
Киім-кешекті әр жерде мүмкіншілігіне қарай өзінше тіккізгенімен бүкіл қазаққа тән түр ұқсастығын, пішімін, бояу-нақышын сақтап, оның жігіттер мен қыздар, егде тартқандар мен кемпір-шалдар киетінін ажырата білген. Мысалға алсақ, қыздар белі қымтылған, етек жеңіне желбезек салған қосетек көйлек, қамзол киіп, беліне шытырлы немесе ширатпалы белдік ( соңғысын нәзік белдік деп те атайды ) буынады екен. Ал қайсыбір жерлерде етек-жеңіне екі, үш қатар бүктесін ( оны Маңғыстау мен Үстіртге қосетек деп те атайды ) берген, арқасы неме­се белі бүрілген көйлек, сыртына қамзол киетін болған. Қазақстанның оңтүстігі мен Жетісуда көйлектің үстіне нымша киіп, белдемшемен қаусырынады немесе шалғы орайды екен. Егер қыз балаға өз қалауымен кестелі немесе қосетекті көйлек киюдің сөлекеттігі жоқ болса, екі-үш бала тапқан әйелге шымқай түсті матадан. Ал қазір екі, үш балалы әйел түгіл кемпірге дейін қосетек кие бастады. Оны Наурыз мейрамынан да, « әжелер ансамбльдерінен » де, тіпті ұлттық дәстүрді көздің қарашығындай сақтайды деп үміт артқан жасы келген белгілі актрисаларымыздың үстінен де, көгілдір экран мен кинодан да көріп жүрміз. Бұл не, имандылықтың бір нышаны – салихалы байсалдылықтың қырқыла бастағаны ма?
Әйтпесе қосетекті бойжеткендерге қалдырып, әркім өзінің жасына, жаратылысына қарай киінсе сымбатты болып көрінер еді ғой. Көйлекке қос етек салатын дәстүр қазаққа XIX ғасырдың аяғына таман ғана ене бастаған. Оған дейін әйелдер жөнкөйлек, қымтыма, белбүрме, арқа бүрме, тағысын тағы аттармен белгілі, көбіне оймыш немесе тік жағалы көйлектер киген. Яғни қосетекке қазақы көйлектегі бірден бір ұлттық ерекшелік ретінде көнекөз кейуаналарға дейін жармаса берудің қисыны жоқ. Көйлекті белінен етегіне, иығынан жеңінің аузына дейін желбезектеп әлек болудың да қажеті шамалы. Теледидардан қайта-қайта көрсетіп, мақтаныш тұтып жүрген қайсыбір суретші-модельерлердің коллекциялары да, жекелеген әнші-бишілердің киім-кешегі де, қазіргі қаптап кеткен « кәсіпорындарының » басқа туындылары да, сайып келгенде, осы бір келеңсіз құбылыстың айғағы. Еркектің киім-кешегіне қазіргідей баттитып ою-өрнек салатын әдет қазақта болмаған. Оны жүз елу жылдан астам мерзім ішінде жинақталған Қазақстанның Орталық музейінің коллекциясындағы қазақы киімдерден де көруге болады. Қазақы киім тігуде кең өріс ала бастаған осы бір жағдай тіпті қазіргі сән тұрғысынан қарағанда да қисынсыз, шынтуайтына барсақ, ата-баба мұрасына жасалған қиянат болып шығар еді. Шамасы, қазақы киімнің ұлттығы ең алдымен оның пішімінде, бояу-нақышының ұқыптылығында екенін ұмыта бастаған болармыз.
Бәлкім осы жұрт музей қорында сақталған бірлі-жарым байлардың шапанына кестелі жиек берілгеніне, оқа бастырылғанына ( оқа ою емес қой! Қайсы біреулерге музей қорына кедейлердің, жарлы-жақыбайлардың, тіпті қарапайым қазақтың киім үлгілерін, әсіресе олардың кемпір-шалға, ересектер мен жасөспірімдерге тиістілерін жинауға жылдар бойы мардымды көңіл бөлінбей келгендіктен негізінен ауқатты қазақтың киім нұсқаларынан тұратын ондағы экспозициямен танысқанда барлық қазақ бұрын сондағыдай киінген болып көрінуі мүмкін. Қазақы киім тұрмысқа қолайлылығымен, шектен тыс қарапайымдылығымен ғана өзгешеленеді. Тіпті қазаққа, оның ата-бабасына кем дегенде осыдан екі мың жыл бұрын белгілі болған кәдімгі күпіні алсақ, оның әшекейленгенін кездестірген емеспіз. Ат үстіне қыстық киімнің сыртына киетін киіз сулық – кебенек те мейлінше қарапайым. Шекпен тоқу да есте жоқ ерте заманнан келе жатқанымен онда да ою-өрнек жоқ. Жұрт сеңсең тонын, тұлыбын да әшекейлеп жатпайды. Бұлардың тек тігісінің жатық болуы қадағаланатын болған. Музей қорындағы Кіндік Азиядан алмасқан зерлі шапандардың өзінде де шалғайын, етек-жеңін әдіптеген жіңішке ғана жолақ кездесіп отырады. Тек бозбалалар киетін бешпет пен кеудешенің шалғайына ызба жиек берілетіні кейіннен тараған дәстүр болғандықтан тереңге меңзейтін пікір айту қиын.
Қазақы киім тігуді өрбітеміз деп жүріп, жұрттың сезімталдық талғамын жұқартып алдық па, қайдам, әйтеуір « ақ сақалды, сары тісті » қарттарға дейін өздерінің қадір-қасиетін кетіріп, қазақы киімнен түйсігі шамалы тігінші-сымақтардың қолынан шыққан « мен мұндалап » тұратын алабажақ оюы бар шапан кимесе көңілі көншімейтін болып алды. Басына « айырқалпақ » киіп, қалай болса солай олпы-солпы әшекейленген қызыл-жасыл пүліш шапанға оранған жергілікті әкімдерді де той-думаннан көріп жүрміз. Сонда бұларға не күн туған? Тым болмаса, көрінген қоқсықты иығына жапсыра бермей, жөні түзу матадан денесіне құйып қойғандай етіп, тігісі жатық, қарапайым шапан, бешпет тіктіретін болса, жұртқа үлгі болар еді ғой. Әлде сәндік, сезімталдық, сыпайылық тек еуропалық киім-кешекке ғана қатысты болғаны ма? Мұны неге ойланбасқа? Мен мәселенің бұл жағына қазақы киімге сарапшы болғым келгендіктен көңіл аударып отырған жоқпын. Ою-өрнек те керек, бірақ оның да шегі бар. Өйткені ол адамның бет әлпетін, дене бітімін, түр-түсін сымбатты етіп көрсету үшін қажет.
Олай болса, ақындығы мен әншілігі үстіндегі бажырайған ою-өрнектен көрінбей қалатын, мойнына қылқитып галстук тағатын ( бәлкім, кейбіреулер мұны да « ұлттық белгі » деп ойлайтын болар ) айтыс ақындарының, сахнаға, көгілдір экранға шығып өнер көрсететіндердің ұсқынына қарап көрейікші. Тіптен баяғының масқарапаздары да бұлай киінбеген шығар. Сонда қазақ киіміне тән сыпайы, әсем бояу-нақыш қайда кеткен? Қазақ сәукелеге ғасырлар бойы киелі мән беріп келген халық. Оны бұрын бір ата елдің, кішігірім бір рудың ортақ мұрасы ретінде ұрпақтан ұрпаққа сақтап, біреу келін түсіргенде ғана басына кигізетін. Оны бүгін білгені басынан аса қоймайтын кез келген орта қолды шілеңгерлердің « ермегіне » айналдыра бастағанымызға жол болсын? Өйткені, бәрімізге бала жастан белгілі кәдімгі Буратино телпегінің картоннан құрастырылған сүйір сұлбасын матамен қаптап, бетіне баттитып « қошқар мүйізін » шимайлап, шашағының орнына капрон « үкі » қадап, « сәукеле » деген атпен қалыңдықтың басына кигізетін, тіптен қазақтағы қалыңдықтың бас киімінің бірден бір үлгісі ретінде шетелдік жәрмеңке-көрмелерге жөнелте беретін бо­лып алдық.
Баланың өз бас киімі құрып қалғандай, жұрттың осындай « сәукелені » бір уыс тұлымы да жоқ балаусаға да, « әнші балапанға » да, бақшаға барып жүрген бүлдіршінге де кигізе беретіні тағы бар. Бірде мен бақшаға барып жүрген өз немеремнің де: « Сәукеле тіктіріп бер, мына тақия дегенді кимеймін » – деп әке-шешесіне қыңқылдағанын көріп қайран қалдым. Музей қорындағы бұйымтайымның тозығы жеткен шақта қазіргі « шеберқолдар » тықпалап жүрген « туындылар » да сәукеле үлгісі болып қалмасына кім кепілдік бере алады? Мәселе, міне осында болып отыр. Отау иесі болғысы келетін қазіргі жастардың киіну мәдениетіне келсек, қазақша киінуге тырмысушылық көрініп тұратыны құптарлық. Дегенмен қалыңдықты көбіне олпы-солпылау етіп « қазақшалап », күйеу жігітті еуропаша сәндеп ( шамасы еркекті үлде мен бүлдеге орауға модельерлердің өрісі жете бермейтін болса керек ) киіндіретін әдеттің ұлттық дәстүрге қатысы шамалы. Шетелдік жәрмеңке-көрмелерге жіберілетін қалыңдық пен күйеу киімдерінің де біреуі қазақша, екіншісі еуропаша болатынын қалай ұғынуға болады? Бүйтіп әуре болғаннан гөрі тойға жиналатындардың бәрі дерлік еуропаша киінетіндіктен де болашақ ерлі-зайыптыларды қазіргі заманғы той киімдерінің үлгісімен киіндірген дұрыс болар еді.
Мұның өзі суретші-модельерлер үшін де өздері жасаған нобайларына ұлттық айдар тақпай-ақ, жаңа нұсқа ретінде өндіріске енгізе бе­руіне жол ашар еді. Бәлкім, өзінің Сән орталығы, арнайы Сән театры, шеберханалары, киім тігетін ұжымдық кәсіпорындары бар Алматыда, облыс орталықтарында Қазақстанның көпұлтты халқын жаңа заман талаптарына сай киіндіруге мүмкіндік беретін өзіндік сәнін жасайтын уақыт та жеткен болар. Teгi қазақы киім шығаруды тиісті орындар бақылайтын және әдістеме жәрдем көрсете алатын мамандандырылған кәсіпорындарының еншісіне берген жөн. Мәселенің бұл жағына көңіл аударып отырғанымның басты себебі тереңіректе жатыр. Музей коллекциялары бірте-бірте ескіріп келеді. Жаңа түсімдер жоқ десек те болады. Қазақы киім үлгілерінің баламаларып жасап, бастапқыларын қайта ұқсатып, арнайы тәртіппен сақтап, болашаққа қалдыру ісі қолға алынатын түрі жоқ. Соңғы кезде жүргізілген зерттеулер ( бұл жұмыс қаражат тапшылығынан қазір мүлдем тоқтап қалды ) материал алмасуынаи, қазіргі сәннің ықпалымен ғылыми жұмысқа, музей қорын толықтыруға арнайы сатып алынатын ең дәстүрлі деген қазақы киім нұсқаларының өзінен де түбегейлі түр-пішін өзгерістері көріне бастады.
Оның үстіне жалған ұлттық белгілермен шектен тыс әуестенетін, орта қолды « туындыларын » кино, көгілдір экран, театр, концерттік мекемелер, наурыз мейрамы, мерейтойлар арқылы жұртқа тықпалай беруге мүмкіндігі бар қайсыбір суретші-модельерлер қазақы киімнің пішіміне, тігісіне, әшекейіне орынсыз араласа беретін болып алғалы қашан. Пітіналықпен қазақы киімді пайда табудың көзіне айналдыратындар да көбейіп келеді. Қазақы киім-көненің көзі, бізге жеткен заттық-тұрмыстық мәдениеттің бірден бір көрінісі. Қазіргі нарықтық қатынастар жағдайында мәдениет пен өнер саласында қалыптаса бастаған қал-ахуалға байланысты оны болашаққа қалдыру ісіне көмектесу – қай-қайсымыздың болса да ел алдындағы азаматтық парызымыз. Қазақы киім әлі де болса, палеоэтнологиялық жағынан зерттей түсуге мұқтаж. Ғылыми ізденісті оны насихаттау, қайта ұқсату, сақтау, « сұғанақ қолды » шеберлерден қорғау жұмыстарымен ұштастыра білген жөн. Ең алдымен қазақы киімнің табиғатына орынсыз араласа беретін әдетке үзілді-кесілді тыйым салу, қазіргі қаптап бара жатқан « шеберханалардың » жұмысына тиісті орындар арқылы бақылау қою, әуесқойларға әдістеме көмек көрсету жағын қарастыру қажет-ақ. Мәселенің көп тұстары ақпарат құралдарына, әсіресе теледидарға байланысты.
Олай дейтінім – көбіне мақала жазатын, телерепортаж ұйымдастыратын, қазақша « киінгендерді » суретке түсіретіндердің түйсігі жете бермейтінінен газет-журналдарда, теледидар хабарларында орташа қолды дүниесін асылға балап көрсететін суретші-модельерлердің, тігіншілердің ұлттық бояу-нақышы шамалы, сәндік жағынан түкке тұрғысыз бұйым-тайымын бірден бір ұлтгық нұсқа ретінде оқырман, көрермен қауымға тықпалай беретін болып алдық. Бұл тек ұйымдастырушылардың жауапсыздығынан ғана туған жағдай емес. Егер біз жоғары және арнаулы орта оқу орындарында студент жастарға өз талпыныстарымен қоса қазақ мәдениеті мен өнерінен нақтылы білім бере алатындай дәрежеге жетсек, қазақы киім тігудегі қазіргідей орашолақтыққа, ұлттық жалған элементтердің өрістеуіне жол бермеген болар едік. Мұны ойланған жөн. Соңғы жылдары қазіргі заманғы қазақ эстрадасы жайлы әр түрлі қарама-қарсы пікір айтылып жүр. Өнердің бұл түрінің түп тамыры бұрынғы сал-серілердің, елгезер ойыншылардың, кезінде « жеке орындаушының театры » іспетті болған жыршы-жыраулардың шығармашылығымен ұштасып жататынымен мезеттің талаптарына сай түбегейлі мазмұндық, түр өзгерістеріне түскені мәлім.
Басқаны былай қойғанда, айла-шарғы жасап, кемпірі мен шалын « ұрыстырып », малын қасқырға шаптырып, сиырын мөңіретіп, күйеуге шығайын деп отырған қызын еңіретіп, бастары қосыла қалғандағы « екеудің таласын, үшеудің керісін, бесеудің жанжалын » ( Мұхтар Әуезов ) шығарып ойын көрсететіндердің өнерінен айырылып қалдық. Ел есінде қалған Исаның « Желдірмесі » мен Қалибек Қуанышбаевтың « Қыз ұзатуы », Құрманбек Жандарбековтың « Боз жорғасы » мен Елубай Өмірзақовтың « Нақ-нағы », Әли Құрмановтың « Он алты қызы » мен Рахия Қойшыбаеваның « Әпитөгі » кезінде қазақ эстрадасының шоқтығынан көрінген туындылар еді.
Эстрада өнерінде өшпес із қалдырғандардың бірі, әйгілі « Ағаш аяқтың » авторы Берікбол Көпенұлын ( 1861-1932 ) алсақ, ол ұртымен де, көмейімен де, мұрнымен де неше түрлі хайуандардың дауысын, кемпір мен шалдың күйгілжіңін айнытпай салған, домбырасын алдына алып та, артына қойып та, жоғары ұстап та, тіптен башайымен де күй тартқан, « Аха-Ахау », « О, дүние-ай, кемпірім-ай », « Ұмпа-ұмпарира-рай-рай », « 27 қыз », « Ой жиырма бес », « Аяғымай » сияқты әндерді асқан шеберлікпен орындаған әнші, « ат құлағында » ойнап, желіп бара жатқан арғымақтың үстінде билеген сан қырлы өнердің топжарғаны болған. Өкініштісі, қазіргі эстрадалық шығармалардың басым көпшілігінің бұрынғылардікіндей қазақ ырғағына үйлесе бермейтіні. Түгелдей еуропалық негізге құрылатындықтан ұлттық нақышы шамалы, салдыр-гүлдірі, айқай-шуы мол болғандықтан тыңдаушының абайында қала қоймайтыны тағы бар. Эстрада әртістерінің бәрі бірдей қазақша сөйлеудің орфоэпиялық заңдылықтарын сақтай бермейді. Олардың жұртты тамсандырып, татаусыз сөз маржанын төгіп әкете алмайтыны да осыдан.
Егер құлақ түріп тыңдасаңыз, біздің ең « күміс көмей » әншіміздің өзі Шәмші Қалдаяқовтың « Болсақтағы жаңа таныс, жүзсек те алғаш қайықта » деп басталатын әніндегі осы бір тіркестің екінші жартысын « жүзсекталғаш қайықта » деп айтудың орнына « жүзсек-те-алғаш қайықта » деп дәлдеп тұрып алады. Кейбір әншілер « адал гөңіл » деудің орнына « адал көңіл » ( тіл білмейтін шалағайлар « адал көнил » ) дейді, « бопты » деместен « болып-ты », « кепті » демей « келіп-ті » деп сүрініп-қабынып жатады. Әуенінің қысыңқы дыбыстарға тіреле беретіндігінен қайсыбір әндердің қағазға түсірілгендей ұзын қайырылатын мәтін орысшалау да қиын. Бәлкім біздің эстраданың жоғары көтеріле алмай жүргенінің де басты себебі осында болар. Олай дейтінім белорустың « Песняри », өзбектің « Ялла » сияқты ансамбльдері өздерінің бүкіл репертуарын қазіргі эстрадаға лайықтап халықтық негізде құра білгендігінен ерекше көзге түсіп, дүниежүзіне танымал болған еді. Эстрада өзінің репертуарын халықтық, ұлттық негізде құрғанда ғана өзгелердікін қайталамай, табысты бола алады. Мұның өзі оған ел арасында кеңінен тараған халық әуендерінен, белгілі қазақ композиторларының шығармаларынан, жазба және ауыз әдебиеттегі әзіл-оспаққа негізделген туындылардан репертуар таңдап алуына мүмкіндік берер еді.
Біз осы қазақтың халық әндерінің де берекесін кетіріп алдық қой деп ойлаймын. Халық әуенінің өлеңін өзгерте салу үйреншікті болып алды. Баспадан шығарылатын ән кітаптарыңда әрдайым бастырушының еркімен енгізілетін өзгерістер де толып жатады. Мұнысымен орындаушыны қолайсыз жағдайға қалдыратыны олардың ойына кіріп шыға қоймайтынын төмендегі мысалдардан да көруге болады. Мәселен, Сегізсерінің « Қарғашындағы »: Ақ дидарың көргенде тұра алмаймын, Сенсіз жерде еш сайран құра алмаймын. Сен есіме түскенде беу қарғашым, Кемесіндей Стамбул бұраңдаймын. Бұл эпитет те ойдан шығарылған, өйткені толқынның бұраңдайтынын дарияның жағасында туып өссек те көрген емеспіз. Ел арасында көп тараған « Бір ғана » деген әнді « Бір балаға » аударып әкеткелі қашан. Талдан таяқ, жас бала таянбайды Бала бүркіт түлкіден аянбайды Угәй-әй, Ән салшы бір ғана-ай деудің орнына « Угай-ай, ән салшы бір бала-ай » дейтін болдық. Түскенде сен есіме беу қарағым, Сағынып сарғаямын санаменен. Екі-ау жирен жалын түйген Жалғанда жақынымсың жаным сүйген деудің орнына қайырмасының соңғы тармағын өзгертіп: « Жалғанда ғашығымсың жаным сүйген » деп айтып жүрміз.
Ал Ақансерінің « Сырымбетіндегі »: « Қарындасым, енді есен бол » деген тіркесті біреу « ғашық жарым, енді есен бол » десе, екінші біреулер « туған елім, енді есен бол » деп айтатын болып алған. Осындай мысалдарды көптеп келтіре беруге болар еді. Алға қойған мақсатымыз – көңіл аудару ғана болғандықтан ойымызды осымен доғара тұрып, қазақтағы би өнері жайында да бірер сөз айта кеткенді жөн көрдік. Зерттеушілердің айтуына қарағанда ( Д.Әбиров, О.Всеволодская-Голушкевич ), халық билері қазақ қоғамымен бірге жасасып, оның рухани өміріне азық болған дәстүрлі өнердің құрамдас бөлігі. Оны ел есінде қалған азды-көпті халық билерінің мазмұнынан, оқиға желісінен, қимылдау және сермеу тәсілдерінен де аңғаруға болады. Л.Сарынова да өзінің « Қазақстандағы балет өнері » ( 1976 ) деген монографиясында соңғы кезде ізі табылған ежелгі халық билерінің, қайсы біреулердің тілге тиек етіп жүргендей, тұрпайы, « қарабайыр билердің бастамасы ғана » емес, белгілі бір жүйеге келтірілген, бірақ та мәнерлі тәсілдері патриархалдық-шонжарлық қоғамның мәдени дәрежесімен шектелген дәстүрлі би өнерінің нағыз өзі болып табылады деп бөле-жара айтқан.
Кейіннен суретшілік өнерді кәсіп еткен елге танымал халық бишісі Әубәкір Ысмайылұлының: « Ей, балам, бидің ана жерін бүлдірдің, мына бір сәтін дұрыс шығармадың » деп отыратындығынан Шашубайдың алдында билеуге жүрексінетін едік » дегенін естіген едім. Шынында да қазақ биі жүйеге келе қоймаған шаруа болса, Шашубай неге бұлай деп отыр – деген занды сұрақ тумай ма? Әйтеуір қолда бар өнердің арқасында тым болмаса болашақта сарамандық жұмысқа пайдасы тиер деген ниетпен халық бишілерінен көрген мәнерлі тәсілдерді, дене қимылдарын, сермеу нұсқаларын, киім үлгілерімен коса, суретке салып ала бердім. Мұным, бұл саладағы шығармашылығымды ұштай түсуіме жол ашты – деп Әубәкір-аға әңгімесін бітірді. Сонымен қазақтағы би өнерінің ғасырлар бойы халықтың көңіл-күйіне, асыл арманына, тілек аңсарына, тіптен уақыт талабына, дәуір талғамына сай өзінше дамып, ұрпактан ұрпаққа алмасып келген ежелгі ойындар мен халықтың өзі өмірге келтірген аңшылық, малшылық, диханшылық, кәсіпкерлік, әскери дағдыларынан нәр тартқан сермеу, қимылдау тәсілдеріне негізделген халык жасампаздығының үлгісі болғаны хақ. Өкініштісі халық билерінің 30-40-жылдарда, өнердің баска түрлері секілді кең қанат жайып, қарыштап дами бастаған тұсында А.В.Затаевич сияқты жанкүйер зерттеушісі мен жинастырушысының болмағаны.
Тіпті той-томағалардағы жұртты ортаға шақырып билететін дәстүрден де айрылып қалдық. Халык билерін жете меңгерген Б.Көпенұлының, Ш.Қошқарбайұлының, М.Зәуірбайұылының, Ж.Жолдыұлының, Ә.Ысмайылұлының шығармашылығына жеткілікті мән беріле қоймады. Енді келіп қайсыбіреулер « Қазақта би болмаған » деген жалған қағиданы таратқысы келеді. Бізге халықтың билеу мәдениетін дамытудың үлкен әлеуметтік мәселе екенін мойындайтын уақыт жеткен сияқты. Ал бүкіл халык болып билемесе ұлттық би өнерін шын мәнінде жан-жақты өрбіту мүмкін емес. Олай дейтінім қазіргі біздің халық билері деп жүргеніміз концертгік билер. Оларды көпшіліктің қатысуымен ха­лык мейрамдарында, той-томағаларда билеуге болмайды. Сондықтан да би өнерінің тұрмыстық сыйпатын нығайту қажет-ақ. Жетіспей жататыны классикалык өнерге тәрбиеленген біздегі балетмейстерлердің казак сахнасында қыруар күш жұмсап, асқан ұқыптылықты талап ететін аса күрделі балет спектакльдерін игергенімен қарапайым халык билеріне шамасы келе бермейтіні, Өйткені оларды ешкім өнердің бұл саласына баулыған емес. Әйтеуір аяқ-қолын ербеңдете бергеннің бәрі « халық биі » болып шыға келетіні де міне осыдан. Қысқасы, қазақ биінің өз мектебін дамыту керек. Арнайы оқу орындары бар, классикалык балетке болса да машыктанған білікті мамандары, Мәдениет министрлігі бар Қазақстан сиякты елде мұндай мүмкіндік жоқ деп айтуға ешқандай негіз жоқ.
Тек мемлекеттік саясат, халық билерін дамытуға құштарлық қажет. Бірде мен мынадай окиғаға тап болдым. Ғылым Академиясына дейін бір студенттің машинасына « жармасып » бара жатып опера театрының алдынан өте бергенде әлгі жігіт бұл не кылған ғимарат деп менен сұрады. Ол қымсынып қалса да, тікелей қойылған сұраққа жауап бермек болып: – Операда болмаған едім. Қазақ драма театрына бір рет барғаным бар. Уақыт жетісе бермейді, – дегенді айтты. Алматыда төрт жыл оқып, енді бесінші курсқа өтуге дайындалып жатқан болашақ заңгер жігіттің театрда бір рет, музейде бір рет болғанын естіп, өз құлағыма өзім сенбедім. Оның эстрада артистерінен білетіні А.Пугачева мен С.Ротару болып шықты. Қазақстаннан Е.Серкебаевтың әндерін естіген екен, бірақ концерттерінде болуға ықыласы болмапты. Әлде болашақ судьяға, прокурорға, немесе адвокатқа елдің тарихын, мәдениеті мен өнерін білу қажет емес пе? Жалпы адамзаттық қасиеттер деген тағы бар. Тіпті заңгер ретінде біреудің тағдырын шешу үшін де білім-таным керек қой. Ол не айта қойсын? Ғылым Академиясының қасына барғанда машинасын тоқтатты да есігін ашып, төмен қараған күйінде отырып қалды. Мен рахметімді айтып, түсіп кеттім.
Студентті қайдам, менің көңілімде оған деген реніш сезім қалды. Мұндайлар қазір баршылық. Өмірге көзқарасы да басқаша. Театрды, музейді не қылсын. Жоққа меңзейді, өткенді еске салғаннан басқа пайдасы шамалы. Онан да баю, табыс табудың көзін қарастырған жөн дейтінге ұқсайды. Тегі қазіргі жастардың әсемдік әлеміне ден қоя бермейтіні де осымен байланысты болса керек. Ал бұрынғы кеңестік тәлім-тәрбие жүйесінің жас ұрпақтың өсіп жетілетін ортасындағы қал-ахуалға, әсіресе « от басы – ошақ қасынан » басталатын әулеттік тәрбиеге жете мән бере алмағандығынан жастардың ұлттық сана-сезімінің оянуына, рухани байлықтарды игеруіне ықпалы шамалы болды. Өкінішке қарай, қазірде де, Қазақстан өзінің мемлекеттік тәуелсіздігін жариялап, оны іске асыра бастаған тұста жастардың салауаттығына тікелей әсер ете алатын, жан дүниесін байытатын, ұлттық қасиеттерді болмысына сіңіруіне көмектесетін, бір сөзбен айтқанда, мәңгүрттікке қарсы имандылық, ізгілік дәстүрлердің салтанат құруына алып баратын іс-қаракеттер жоқтың қасы. Имандылық секілді моральдық өлшем жөнінде шер тарқататын болсақ, оның негізін тек діннен қарастыру тым қысқа қайырғандық болар еді. Оған қазақ халқы өмірге келтірген барлық игі қасиеттердің, ол ұстанған әдет-ғұрыптардың да тікелей қатысы бар.
Ол үшін бүкіл мұсылман қауымына тән наным-таным сатылары – шариғаттың, тарихаттың, хақиқаттың, мағрипаттың бірлігі мен үйлесімін табуы қажет-ақ. Өтті ғұмырым, шариғатқа жете алмадым, Шариғатсыз тарихатқа өте алмадым, Хақиқатсыз мағрипатқа бата алмадым… – деп бабамыз Қожа Ахмет Йасауи толғанғандай, осы төртеудің бірлігі қазір біз үшін ауадай қажет. Тек шариғатқа бой ұсынып, тарихатқа сеніп, хақиқатқа жүгінген, мағрипатқа ( ғылым жолына ) бара алғандарда иман да, ар да, ұят та болады деген екен бұрынғылар. Қазір Қазақстанда мешіт, медреселер көбейіп келеді. Бірақ оларды ұтымды пайдалану жағына жеткілікті мән берілмейтінін жолым түсіп Оңтүстік Қазақстан облысының Отырар ауданындағы Арыстанбаб кесене-мешітінде болғанда көргенімді « Егемен Қазақстанның » бетінде жұртқа жария еткен едім. Көне дәстүр бойынша Түркістандағы Әзірет Сұлтан қорығында жерленген баба­мыз Ахмет Йасауидің қабіріне барып Аллаға құлшылық ететіндердің әуелі оның ұстазы, « Отырарда отыз баб, Түркістанда түмен баб, Сайрамда сансыз баб, ең үлкені Арыстанбаб » деген лақаппен бүкіл Таяу Шығысқа танымал, кезінде « шейхтардың шейхы » атанған Арыстанбабқа барып мінәжат етіп қайтатыны белгілі. Сол біз болған күні де сонау Тәжікстаннан адамдар келіп, рәсімін жасап қайтты.
Ал мұндағы қос күмбезді ғимараттың, құрамындағы мешітті « мазардың басында намаз оқуға болмайды-мыс » деген сылтаумен сот арқылы жергілікті әкімнің шешімімен жауып тастаған екен. Түсіп жатқан садақаның қайда кетіп жатқаны да бір Аллаға аян. Әйтеуір көпшілік жұрттың қаражатын сондағы біреудің қолына ұстатпаса, аузына құлып салынған жәшікке тастай бермейтіні белгілі. Әулиеге түнегендер, мінәжат етіп қайтып бара жатқандар молдасыз-ақ қаңырап бос қалған мешітте намазын, құранын оқып кетіп жатты. Сонда оны жапқан әкімнің шешімі кім үшін шығарылған? Ау, Түркістандағы Ахмет Йасауи сәулет ғимараты да, Қаратаудың теріскей бөктеріндегі Баба Ата да кесене-мешіттер емес пе? Жұрт мұндай құрылыстарды Мекке, Мединеден де, Мысыр мен Шамнан да, Иерусалимнен де кездестіріп жүрген жоқ па? Әлде ескі заманда әулиенің басына кесенемен қосарлап мешіт, медресе, ханака ( ақысыз мейманхана ) тұрғызғандардың мұсылмангершіліктен бейхабар болғаны ма? Осыны көріп-біле тұра Қазақстан мұсылмандарының діни басқармасы неге үнсіз отыр? Отырарлықтарды 1989-1990 жылдары Қостанайдағы, Қызылордадағы, Көкшетаудағы, Павлодардағы, т.б. Есік-терезелері алқам-салқам, соңғы жылдары сырлап-сыйпап тұруды былай қойғанда, сүртілмеген де. Қасында дәретханасы да жоқ.
Осыны көріп-біле тұра дінге тікелей бетбұрыс жасалған қазіргі заманда мұндай келеңсіздікке жол беруге бола ма? Сол жылдары Алматыда жаңадан мешіт тұрғызу мәселесі де шешілген болатын. Бірде, 1989 жылдың мамыр айы болатын, көмекшім Сансызбай Нұркамалов күлкілі әңгіме естігендей жымиып кабинетіме кіріп келді. Мәнісін сұрағанымда: – Мұнда басын мынандай ғып ( қолымен басын айналдырып маған көрсетіп ), қайта-қайта шалмамен орай берген біреу келіп отыр. Сізге келген болар, аты-жөнін сұрағаным жоқ – деседе менің күле қоймағанымды көрген соң езуін жиып ала қойды. Шамасы Сансызбайға Қазақстан Компартиясы Орталық Комитетіне молданың келгені ( бәлкім, бұл кеңес үкіметі орнағалы бірінші рет болар ) ерсілеу көрінсе керек. Алдында ғана тікелей те­лефон соғып, рұқсат сұрағандықтан, Алматының және бүкіл Қазақстанның қазиі Ратбек қажы келгенін түсіне қойдым да: « Кірсін! » – дедім. Көмекші шығысымен қажы да кіріп келді. Қарсы ұшырасып, мұсылмандарша амандасып болғаннан кейін: – Мен сізден Алматыда мешіт салуға рұқсат сұрап келіп едім. Қазіргі мешіт өте ескірген, құлап қалатындай қалде. Намазға жиналғандарға да ыңғайсыз – дегенді айтты. Тек рұқсатты Министрлер кеңесінен ( Н. Назарбаевтан ) алу керек. Жер бөліп беретін солар.
Бәлкім, қаржы жағынан да жәрдемдесер. Ал біз мешітіңіздің сәулетті болуына көмектесейік. Сәулеткеріңізді осында алып келіңіз, бірге ақылдасайық, – дедім. Тағы бір жолы қазимен ( ол кезде Қазақстан мұсылмандарының діни басқармасы Ташкентке бағынатындықтан оның мүфтилік құқы жоқ болатын ) кездескенде, мешіттің болашақ сәулеткерін қоса отыра, жаңа құрылыстың құрамдас бөліктерінің қандай болатынын келістік. Оның жұма намаз оқытылатын үлкен залын « Жетісу залы » деп атап, қабырғасын Айша Бибі күмбезіндегідей күйдірілген оюлы кірпіштермен қаптасақ; екіншісі күнделікті намаз оқылатын « Түркістан залы » болса, оны Әзірет Сұлтан қорығындағыдай шыңылтыр қыштармен, майолика, қашын бұрышпен безендірсек; үшінші залды « Маңғыстау залы » деп атап, бетіне « Үзілмес », « Өткізбе » сияқты Каспий сыртының өрнектері шекілген ұлутас тақташаларымен ұқсатсақ ( бұл әйелдер намаз оқитын зал болса ); соңғы залға « Сарыарқа » деп ат қойып, қазақтың өзіне ғана тән, дәстүрлі қырма оюымен өрнектесек, еліміздің төрт жағы, төрт тұсы іспетті, тек намаз оқылатын мешіт қана емес, халқымыздың ұлттық өнерінен мағлұмат беретін мәдениет орталығы болып шығар еді. Ол екеуі менің пікіріммен келісті.
Мешіттің ішкі бағаналарын ( ұстындарын ), төбе жабынын ағаштан шабатын болдық. Еденіне төселетін жолақтарды, кілемдерді Алматыдағы кілем фабрикасында Ахмет Йасауи сәулет ғимаратында сақталған ХVІІІ-XIX ғасырларға жататын « Шұғыла », « Қоңырат » кілемдерінің үлгісімен тоқыту келісілді. Өкінішке қарай, мешіттің құрылысы созылып кетті. Мен зейнетке шыққаннан кейін муфтий де, сәулеткер де менімен ақылдасқысы келе бермейтін болды. Бұлай бола берсе, түбі о бастағы өзіміз қалап алған лебізімізден ештеңе шыға қоймас деп ойлаймын. Тағы бір мәселе өзінің шешімін күтіп тұрған сияқты. Ол үстіміздегі ғасырдың аяғына қарай 1500 жылдығын ( кей деректерге қарап, 2000 жыл деп те жорамалданады ) тойлағалы отырған қасиетті Түркістан қаласындағы « Әзірет Сұлтан » қорығындағы Ах­мет Йасауи сәулет ғимаратын, оның кешеніндегі бұрын дәруіштер түнеп, зікір салған, ұлы бабамыз өмірінің соңғы кезеңін өткізген Қылует жертөле ханакасымен, Шілдехана ғұрыптық орынымен, Әулие Құмшық Ата, Әлқожа Ата, Рабия Сұлтан Бегім, Есімхан кесенелерімен, мұндағы Шығыс моншасымен, XIX ғасырда салынған жұма мешітімен, қорықтың бұрынғы бекіністі қамалымен қоса толық, жөндеуден, қайта ұқсатудан өткізіп, түгелдей мұсылман қауымына қайтарып беріп, Қазақстан мұсылмандарының діни басқармасын Алматыдан Түркістанға көшіру.
Астаналық қалаларда – Алматыда, Ақмолада басқарманың қазилерін қалдырса да болады. Дін басқармасының астанада болуы міндетті емес. Оны басқа елдердегі ( Ресей, Армения, Грузия ) әртүрлі діни басқармалардың орналасуынан да көріп жүрміз. ХV-ХVІ ғасырлардан бастап, ХVІІІ ғасырдың алғашқы ширегіне дейін Қазақстанның астанасы болған Түркістанда сақталған « Әзірет Сұлтан » қорығы пантеон ретінде пайдаланылып келгендіктен онда еліміздің ең белгілі мемлекет, қоғам қайраткерлері, ғұлама, дін басылары жерленген. Олардың арасында Есімхан ( 1598-1645 ), Тәуекелхан ( 1586-1598 ), Тәукехан ( 1680-1718 ), Абылайхан ( 1711-1781 ), Қаздауысты Қазыбек ( 1665-1765 ), Қанжығалы Бөгенбай ( т.ж.-ө.ж.б. Енді тек олардың құрметіне кішігірім пантеон тұрғызып, аты-жөнін тасқа қашап қана әруағынан кешірім сұрауымызға болады. Бірақ бұл мәселе қанша рет көтерілсе де жергілікті орындар құлақ аспай келеді, ал онсыз қаланың мерейтойын қалай өткізбек? Ол жағы бізге беймәлім. Қалың көпшіліктің назарынан тыс қалдыруға болмайтын тағы бір жәйт бар. Ол Әзірет Сұлтан қорығының ауласын « көгертуге қам жасалып жатқаны.
Осы жұрт Акропольдің аймағын көгерте қоймаған гректерді, Колизейді безендіріп жібермеген италияндықтарды, Шаһ-і-Зинданы, Регистанды гүлзарлы баққа бөлемеген өзбектерді ақымақ деп ойлайды ма, қайдам, әйтеуір қалаға әрдайым жаңа бастық келген сайын, өзіне сеніп тапсырылған шаһарды көркейтудің орнына Әзірет Сұлтанның ауласына қарай ұмтыла беретін болып алғалы қашан. Олар 50-60-жылдарда Ах­мет Йасауи сәулет ғимаратының айналасына жаңа қала тұрғызамыз деп жанықса, 60-70 жылдарда – жаңадан « ескі қала » саламыз деп арпалысты. Сөйтіп ғимараттың айналасындағы көне құрылыстардың көзі жойылды. Қала бекінісінің ( фортификациясының ) соңғы бөліктері тегістелді. Оның қазіргі көзге көрінетін бөлігі 80-жылдардың басында қайта қалпына келтірілген еді. Әулие Құмшық Ата, Әлқожа Ата кесенелерінің, Шілдехананың т.б. Енді оларды өзге құрылыстармен қоса қайта қалпына келтіруге тура келеді. Онсыз Ахмет Йасауи сәулет ғимаратының кешені бастапқы қалпына келуі мүмкін емес. Қорғалатын аймағына су тартып, ағаш, гүл отырғызып оның кешеніндегі ескерткіштердің онсыз да ғасырлар бойы шөгіп келе жатқан іргесіне зақым келтіретін. Ежелгі Түркістанның көпғасырлық қыртыстарында қалып қойған ескі құрылыстардың соңғы қалдықтарын, көне зираттарды құртуға алып баратын іс-қаракеттер жасаудың қисыны жоқ.
Мұның ЮНЕСКО-ның талаптарына да, тарихи және мәдени ескерткіштерді қорғайтын мемлекеттік Заңға да, тіпті, ғимараттың қорғалатын аймағы жайындағы Қағидаға да тура келмейтіні хақ. Әзірет Сұлтандай әлемге әйгілі қорықтың аймағында шөбін орғаннан басқа ( шүкір, әзір мұнда шауып алатын шөп жоқ ), археологиялық қазба жұмыстарынан өзге мәдени-құрылыстық « қызметке » бұрынғы ресми құжаттарда көрсетілгендерге қоса, үкімет тарапынан тиым салған жөн. Олай етпеген жағдайда, қазақстандықтардың ғана емес, бүкіл түркі халықтарының мақтанышы болып табылатын сәулет ғимаратынан мүлдем айрылып қалатындай қауіп туатыны ықтимал. Бұл жайында мен 1994 жылдың күзінде Қазақстанның белгілі мемлекет қайраткері Н.Оңдасыновтың 90 жылдығына байланысты Түркістанда болғанда да айтқан едім. Оған құлақ асқан басшылар болған жоқ. Тек мінберден түсіп орныма келгенде облыс әкімінің орынбасары О.Асанғазиева ғана құлағыма сыбырлап: « Біз мұның бұлай екенін қайдан білейік, бірақ мәдениет министрі С.Әшляевтың рұқсатын алған едік » дегенді айтты. Мұндай аса жауапты мәселені министрдің « рұқсатымен » емес ( оның қалай алынатыны да белгілі ғой ), білікті мамандардан құралған арнайы комиссияның шешімімен ғана іске асыруға болатыны ешкімнің есіне келмепті.
Біз жоғарыда Әзірет Сұлтан қорығының көп ғасырлық құландысының үстіне, дәлірек айтқанда, Ахмет Йасауидің ауласына ( әулісіне ) жаңадан қазіргі заманғы коммуникациялары болатын туристік орталық салу идеясы 1982 жылы Түркістанда болғанда Д.А.Қонаевтың алдына қойылғанымен, қолдау таппағаны жайын­да айттық. Оны, әрине, іргелес жатқан және сол үшін арнайы снос жасалған қала жүлгерлеріне ( бәлкім, ол аймақты жекеше үй салатындарға үлестіріп берген шығар ) орналастыруға болатын еді. Тегі, бұл мәселенің қайтадан көтеріліп жатқаны, тіптен қайсыбір басшылардан қолдау табатыны әлі де болса бекзаттық болмыс биігінен көріне алмай келе жатқанымыздың нышаны болар. Әйтпесе сәулеткерге қарақан бастың қамымен « туындысын » әлемге әйгілі ескі ғимараттың ауласына тықпалай бермесе де болатын еді ғой. Бәлкім, мұның ар жағында бір астарлы сыр жатқан шығар. Оны бізге түсіну қиын. Әңгімеміздің соңында айтайын дегенім, бүкіләлемдік сәулет өнерінің шоқтығынан көрінетін Түркістандағы Ахмет Йасауи сәулет ғимараты сияқты ескерткішке қатысты түбегейлі мәселелерді « ұзын арқан, кең тұсауға » жібере бермей, ЮНЕСКО өкілінің, ТМД елдеріне танымал аса білікті мамандардың қатысуымен барынша шешіп алуға болатыны жайында еді. Ал оның ауласында жүргізіліп жатқан мәдени құрылыстық « қызметті » тоқтатуға тура келетіні даусыз.
Су жүргізілген жерлерді кептіріп, бұрынғы қалпына келтіру де қажет-ақ. Қазақстан уақыт талабын қарсы алды. Оның тарихи тұлғасын бұрынғы соқпақпен эмпиристік тұрғыдан емес, шынайы тарихқа, нақтылы өмірдің қыры мен сырына сүйеніп отыра жасайтын боламыз. Бұған сенімсіздіктен, шүбәланушылықтан, басыбайлылықтан, маркстік пиғылдан бөтен пікірге кінәмшілдіктен арыла бастағанымыз кепілдік бере алады. Әйтсе де өткендегісіз бүгін, тіпті болашақ жоқ екенін әлі де болса ұғына алмай келеміз. Қайсыбір ғалымдар, мемлекет қызметкерлері, олардың ішінде кеше ғана әкімшілдік-төрешілдік жүйенің шылауынан шыға алмай, оның нұсқау-бұйрықтарын ғылым тіліне « түсірумен » немесе тікелей іске асырумен айналысып келгендер де бар, еліміздің өткенін мінеп, оңды-солды сыбай беретін болып алды. Ойлап қарайықшы, өткенді « қарғыс атқырлай » бергенде онан келетін пайда қанша? Осы жұрт мұнысының жас ұрпақты тәрбиелеуге керісінше әсер ететінін неге түсінбейді? Оның есесіне әркім өз орнында еліміздің уақыт пен өмір талабына сай мүлтіксіздікке жетуіне қолқабысын тигізетіндей қызмет етсе, халықтың қажыр-қайратын, күш-жігерін дұрыс арнаға бағыттау ісіне қосылған үлес болар еді.
МҰНЫМ ДІЛМӘРСУ ЕМЕС Енді бірер жылда Жұбан айтқандай, « мың өліп, мың тірілген », тәуекелге бел байлайтын қайраты да, пендеге тән әлсіздігі де, өзін даланың жалғыз ұлындай сезінетін алаңсыздығы да басынан асып жататын қазақ жаңа мыңжылдықтың табалдырығынан аттайтын болады. Мұның өзі мемлекеттік реттеудің жоқтығынан кешегі соғыс жылдарында да осынша белең ала қоймаған қиыншылықтарды басынан кешіп, жоқшылыққа тап болған елдің бекзаттық, рухани-инабаттылық қасиеттері қырқыла бастаған мезетімен тұстас келетін болса, өкінішті-ақ. Өйткені жағдайды пайдаланып, қазақтың жаны мен тәні үшін қазір көктелпектілерден бастап, әртүрлі діни-мистикалық ағымдарға дейін кімдер арпалыспай жатыр десеңші. Ағылшын тілін білгің келсе, біздің елдің мәдениетін, тұрмыс-салтын, әдет-ғұрпын ұғынумен қатар, дінін де мойындауың қажет дейтіндер де табылатынға ұқсайды. Әдемі сөзбен баурап алатын жасанды қайырымдылыққа, тастанды садақаға қазақтың бойын үйрететін христиандыққа, иудаизмге, баптизмге, Кришнаның, Будданың іліміне иланатындар да көбейіп келеді. Бойға біткен бейқамдығының қайда апарып соғатынын біздің қазақ әлі де болса сезіне қойған жоқ. Мен осыдан қорқам, оқушым! Жұлқарды бай, момынды кедей еткен, Нарықтық асар-аспас белден қорқам. Жақсы менен жаманды айырмайтын Қазақтың көзін басқан шелден қорқам.
Әйтпесе мейірімсіздікті, зорлық-зомбылықты, күштеуді, тонауды, жәбірлеуді, кісі өлтіруді уағыздайтын шетелдік кино, телерадио хабарлары, баспа ақпарат құралдары арқылы қанатын кең жайып келе жатқан қазіргі ықылым кезінде « миссионерлікте тұрған не бар, балаларымыз ты­нышталды, бұрынғыдай кеш болса қайда жүр екен деп қам жемейтін болдық, қайрымыдылық көмегі тағы бар » дейтіндердің көріне бастағанына жол болсын? Ата-ана баланы не үшін тілейді? Ұрпағым жалғассын дейді. Ал сол тілеп алған баласы қартайған ата-анасына қарамай кетсе, қол жұмсаса, мұның өзі құлақ есітіп, көз көрмеген сұмдық қой! Бұрын елден кетуге мәжбүр болатын мұндайлар, өзімізбен аралас-құралас өмір сүріп жатса, бұл да қоғамдағы рухани жүдеушіліктің салдары болар. Тегі « Балапан ұяда не көрсе, ұшқанда соны істейді » деп бұрынғылар босқа айтпаған. Қызмет істеп, нан табатын қауқары бола тұра, қартайған ата-анасын панасыз қарттар мен мүгедектер үйлеріне орналастырып жүргендердің өздері де сол « от басы – ошақ қасы » атты тамырдан нәр татпай, ытқып кеткен атпа бұтақтар болса керек.
Қазір кейбіреулер « алдына алған еркесіне » ( Абай ) әулеттік тәрбие берудің қамын ойластырудан гөрі, балабақшадан бастап-ақ оған ағылшын тілін үйрете қалам деп жанығып жүр. Онысы анасының ақ сүтімен берілетін ана тілін де, айналадағы сөйлесетін орта үйрете бастайтын орыс тілін де білмей жатып, ағылшын тілін қайдан игере қойсын? Бәріміз де шет тілін оқыдық қой, одан не шықты? Өз басым баланы бесінші класты бітіргенге дейін бір тілге – ана тіліне үйреткенді ( мұны ғалымдар да қостайды ) дұрыс деп есептеймін. Өйткені, бала осы мерзімде ана тілімен бірге әулеттік, имандылық тәрбие алатын болады. Ана тілінде ойлап, сөйлей алатын баланың өзге тілді ойдағыдай игеріп кететінін де басымыздан кештік қой. Жас ұрпақты қоғамдық өмірге қатыстырып, білім-танымға, ұлттық дәстүрлерге, тілге, мәдениетке ден қоятындай етіп тәрбиелей алатын болсақ, еліміздің дамуындағы екі ұшты құбылыстардың біразының алдын алуға жол ашылар еді.
Бұлай дейтінім, тәлім-тәрбиеге тікелей қатысы бар ұлттық мәдениет пен өнерде, сәулеткерлікте қалыптасқан қазіргі жағдайға үңілсек, олардың негізгі эквиваленті болып табылатын – түрдің өзіне үстірт қарайтын, символдан құбылысты немесе болмысты көргісі келетіндер баршылық Қазіргі кеңінен тараған « ұлттық » бояма, жалған ұқсатулар, жұртты көптен жалықтырып болған бір сарынға жазылатын әндер, ұлттық би делініп жүрген « қылмаңдаулар » ( кривля­ние ), адамның ұсқынын кетіретініне қарамастан қайта-қайта ұсыныла беретін « қазақы » киім-кешек нұсқалары, тұрақты мекенжайдың декорындағы « мен мұндалап » тұратын қошқар мүйіздер дәстүрлі өнердің табиғатын түсіне білгендіктің нәтижесі емес. Іздене білетіндер табылса, ән ырғағынан бастап сәулеткелікке дейін осылардың бәрін алмастыра алатын қазақтың өзіндік ыңғайтабысын, түйсік-түсінігін, баламаларын кәдеге жаратуына болар еді. Халқымыздың талғамын жұқалай түсетін және рухани өмірін жүдететіндіктен тәлім-тәрбиеге керісінше әсер ететін көп шаруа – қазіргі әуезде, халық билері дегендерде, ұлттық киімде, сәулеткерлікте, өнердің басқа да түрлерінде жатыр.
Біз зәулім сарайлар салуды үйренсек те, тұрғын үй құрылысында, әсіресе ауылдық жерлерде, есте жоқ ерте заманнан-ақ қалыптаса бастаған қазақтың өзіне және арғы атасына тән сәулет өнерінің тым болмаса ең қарапайым ерекшеліктерін ескеретін, ауыл өміріне ыңғайлы мекен-жай тұрғызудан біз көрші елдерден кейін қалып қойдық. Қазіргі кеңшілік заманда салынып жатқан екі, үш қабатты « қопсықтар » ( нагромождение ) бұған дәлел бола алады. Тегі сынықты сылтау етіп, құрылыс ісіндегі тығырықтан шығу жолдарын бұрынғыша « еуропалық стандарттан », өзімізге үйреншікті болып алған отызыншы жылдардағы сырттан « уақытша » енгізілген сәулет эклектикасынан іздей беретін болсақ, ұлттық сәулет өнерінің мәртебесін көтеру оңайға соқпайтыны хақ. Көпшілік жұрт қазақтың ұлттық дәстүрлері мен әдет-ғұрпының сырын біле бермейді. Оларды жүйелеп, көңілге қонарлықтай етіп бекзаттыққа, имандылыққа, ізгілікке қатысты білім-танымның талаптарына сай пайдаланып жүргендер жоқтың қасы. Жетісе бер­мейтіні – әкімшілік құрылым мен қоғамдық ұйымдардың, жұртшылық пен мұсылман қауымының бірлесе қимылдай алмай келе жатқаны, Рухани-инабаттылық арнасында ақпарат құралдары да сындарлы көзқарас қалыптастыра алмай келеді. Қазір не көп, той-томалақ көп. Бірақ соның көпшілігінде қызықшылыққа қатысы шамалы ысырапшылдыққа жол беріліп келеді.
Керек десеңіз, Наурыздың өзін де бірыңғай той-тамаша көретіндер көбейіп барады. Мұның өзі оның мәнін терең түсінбегендіктен туған жәйт. Наурыз кезінде көбіне жұрттың көше-көшеде лек-легімен теңселіп жүретінін, анда-мұнда концерт қойылып, көрме ұйымдастырылып, киіз үйлерде елге табақ тартылып жататынын көреміз. Мұның бәрі де керек-ақ, бірақ Наурыздың негізгі мақсаты – жұрттың бойында имандылық, жаңару, жасампаздық сезімін ояту, жастарды үлкенге ізетті, кішіге ілтипатты болуға баулу емес пе? Ал мұндай қасиеттердің тек көңіл көтерумен қалыптаса қоймайтыны белгілі. Бұрын Наурызға даярланғанда жұрт қыстан шыққан үй-жайын тәртіпке келтіріп, ауласын тазалап, көң-қоқысын шығарып, үй жиһаздарын қағып-сілкитін, көрпе-төсегін қайта тыстап, желдетіп алатын, киім-кешегін жаңартатын. Көктемгі егіске қажетті құрал-сайманын жөндеуден өткізетін, құдығы мен арығын тазалап, су көздерін ашып қоятын. Көше тазартылып, аулаға ағаш отырғызылатын. Қазіргі жағдайда да әркім мұны өз ауласынан ( әулісінен ) бастап, тым болмаса үйінің іші-сыртын ақтап, есік-терезесін сырлап, қисая бастаған шарбағын түзетіп алуына болады емес пе?
Наурыздың құрметіне « Аулына қарай азаматын таны » деген лебізбен жұрттың үй-жайына, қора-қопсысына, ауласына байқау өткізіліп, « ұлыстың ұлы күні » үлгілі отбасыларының аты аталып жатса, мұның ешқандай сөлекеттігі жоқ. Ежелден қалыптасқан дәстүр бойынша, Наурызды жұрттың бәрі бірігіп, құланиектенген таң шапағын қарсы алудан – тазаланған арықтарға су жіберуден, ағаш отырғызу, гүл егу рәсімін өткізуден бастаған жөн. Қызықшылықты онан әрмен жалғастыра отыра, әртүрлі халық ойындарымен, ат жарысымен, қазақша күреспен, ақындар айтысымен, концерттермен, « қызғалдақ мерекесімен », жастар шеруімен, тағысын тағылармен жандандыра түсуге болады. Өкініштісі – Наурыз мейрамын ресми түрде жаңадан тойлай бастағанымызға сегіз жыл өтсе де, « Жыл басы – Жаңа күн » болып есептелетін Наурыздың 22-жұлдызын осындай тәртіппен өткізіпті дегенді естіген емеспіз. Теледидар арқылы да көбіне көретініміз – жапырлап тамақ ішіп жататын адамдар ғана. Тіптен күн мен түн теңелетін Наурыз айының 21-нен 22-не қарай күн жылына қоймайтын аудандардың өзінде де Наурызды кейінге шегере тұратын жағдайда мейрамнан кейінгі екінші күні жұрттың жаппай көктемгі егіске кірісетін ескі дәстүрін ұмыт қалдыруға болмайды.
Осы бір өнегелі салтты қалалық жерлерде де Наурыз өтісімен көпшілікті қатыстыра отыра, көшелерді, алаңдарды, суландыру жүйелерін тәртіпке келтіру жұмыстарына пайдалануға болар еді. Бірде біз Алматыдағы « Динамо » стадионында құқық қорғайтын мекемелер бірігіп өткізген Наурыз мейрамынан қалған қоқсықты, босатылған шөлмектерді, консерві банкілерін, « желінген еттен » қалған сүйектерді, спорт кешенінің қайта жөндеуді талап ететіндей қалге жеткізілген шаруашылығын көріп қайран қалдық. Апырау, ең болмаса әр мекеме өз орынын тазалап, тәртіпке келтіріп, тарқасуына болатын еді ғой. Мұны ойластырғандар болмапты. Біз осы той-томағаны желеу етіп, қазақтың киіз үйінің де қадірін кетіріп жүрген сияқтымыз. Тойда қазақтың алты қанат ақ үйі жасауымен қоса тігіліп жатса, оған ешкімнің дауы жоқ. Керісінше, келушілер халқымыздың дәстүрлі қолтума өнерінің үлгілерін көріп, тамашалауына болар еді. Ал қазір біз көріп жүргендей, мерейтойдың деңгейі тігілетін үйлердің санымен « өлшенетіндіктен » де болар, картоннан, ұшқаттан жасалған « құрылғыны » киіз үй ретінде оңды-солды тықпалай берудің қажеті қанша? Соңғы жылдары бізде ұлттық дәстүрлерді қайта түлетуге бетбұрыс жасалғаны құптарлық.
Мәселен, сәбидің « шыр етіп жерге түскен » сәтінен жігіт болғанға дейінгі өмірінің маңызды сатылары – шілдехана, « бесікке салу », « тұсау кесу », « атқа отырғызу », « сүндеттендіру », үйлендіру салтанаты ата-бабадан қалған ғұрып пен қазіргі заман талаптарына сай өткізіліп жүр. Бірақ солардың мәніне жөнді көңіл аударыла бермейтінінен қарапайым қазақшылыққа, жұртқа дәм татқызуға айналып бара жатқаны қынжыларлық. Қазақ бұрын « тұсау кестіргенде » ұлым желаяқ, жүйрік болсын деп, ересектерді жаяу жарыстырып, озып келгеніне ғана жүлдесін беріп, баласының « тұсауын » кестіретін. Ұрпағым ат жалын тартып, тезірек жігіт болсын деген ниетпен ұлын « атқа отырғызғанда » қолына найза немесе сүңгі ұстататын. Кей жерлерде құрық беріп, қамшы ұстататын да дәстүр болған. Енді үйлену салтанатына келсек, қазіргідей « қуырдақ » етіп былықтырмай, бұрын әрқайсысын өз қызығымен: « Жар-жарды » – « Сыңсуымен », « Әу, жарымен » қоса қалыңдықтың ұзатылатын сәтінде, оның өз үйіндегі тойда, ата-анасымен, жора-жолдастарымен қоштасу ретінде; « Беташарды » – күйеу жігіттің үйіндегі той-думанда, келінді қайын атасымен, қайын енесімен, күйеудің туған-туысқандарымен таныстыру ресімімен өткізетін болған.
Келіншектің « бетін ашқан » жігітке шапан жабылып, құрмет көрсетілетін. Ал қазіргі « Беташар » айтқан жігіттің ар-намысына тиіп, аты аталғандардың өз құрметіне келінге сәлем салғызған сәтте оның қолына ақша ұстататыны қайдан шыққан? Шашылған бауырсақ-тәттілердің ауладағы немесе көшедегі шаң-топырақпен, батпақпен араласып жататыны адамның көңілінде жиіркеніш сезім қалдыратыны тағы бар, Бұрын шашуды тойхана-үйдің ішінде « шаштыратын », мұны неге ескермеске. Тіпті өзімізбен туыстас өзбек халқындағыдай, шашуды табаққа салып, жиналғандарды аралап жүріп үлестіруге де болады емес пе? Бұрын « бір тойда екі жар жоқ » дейтін қазақ, басқа сый-сияпат құрып қалғандай, мерейтой иесіне бір-бірімен бәсекелесе, алабажақ тақиясын қалпағымен қоса, бірін бірі қайталай беретін 20-30, тіпті одан да көп орта қолды шапан жаппаса көңілі көншімейтін болып алды. Сонда оларды ол базарға шығара ма, әлде қатар іліп, қарап отыра ма? Басына кигізетін қалпақтарының кейбіреулері бұрынғы жол тосатын қарақшының қара киізден тіккізетін « жырық құлағына » ұқсас екеніне қарамастан, өзі құрметтеп отырған аза­матка « мұндайды хандар киген екен » деп ұсынатынын қайтерсің?
Шапанда, қалпақ пен тақияда сатып алынған бағасын көрсететін этикеткасы салпылдап, « мені көрлеп » тұрмаса, Алла сақтасын, кейбіреулер « түйесіне теріс мінуі » мүмкін. Менің түсінбейтінім, осы жұрт қазір ең өркениетті деген елдерге барып-келіп жүр. Оларда сыйлыққа немесе базарлыққа алынатын заттардың этикеткасын сатып алушының көзінше қырқып алып, қолына ұстататынын неге байқамайды? Бұл бұйымның бағасын көрсетіп, ұсынылатын азаматтың намысын қорламасын дегені. Бізде де бұрын солай болған. Қазақтың біреуге шапан жауып жатып, оның бағасын айтқанын естіген де, көрген де емеспіз. Оның қадір тұтқан қонағының алдына бас қоятыны да белгілі. Тойға қанша қой сойса да, қазақ басты тек бір адамның – төрде отырған ақсақалдың ( құданың ) алдына қоятын. Мұны « құда табағымен » шатастырудың қисыны жоқ. Ал қазіргі әр құданың алдына бір-бір бас қоятын әдеттің қалай пайда болғаны бізге тағы да белгісіз. Біздегі өліктің әруағын қастерлейтін дәстүр де мұсылмангершілік пен ескі әдәтке ( адат ) негізделгендіктен имандылық, ізгілік игі қасиеттерден нәр алған. Оған немқұрайды қарауға хақымыз жоқ.
Мәселен, марқұмға туыстас еркектер жағы әдетте жыртыстан алынған 1,5-2 метрдей болып келетін сұр шыттан қаралы белбеу буынып, таяққа сүйенген қалпында қаралы үйдің сыртында caп түзеп, көңіл айтуға келгендермен көрісетін де, үйге құран оқылып, көңіл айтылатын сәтте кіретін. Ал қазіргі сапқа тұратындар шалдардың бір жапырақ ақ дәсорамалын буынатын болып жүр. Мұны қалай түсінеміз? Қазақ бұрын өлікті жаназасын шығарып, жерлеуге алып кеткенше жұртқа қаралы үйден дәм татқызбайтын. Алыстан келгендер үшін көршінің немесе ағайындарының үйлерінде дастархан жайғызатын. Қазіргі жұрттың « аштан өліп, көштен қалғандай », өлік жатқан үйде ет жесісіп жататыны мұсылмангершілікке сиыса бермейтін, қазақтың табиғатына жат қылық. Ал өлікті орап алып кеткен кілем, ақ киіз, барқыт немесе жібек жамылғыларды қайтадан алып келмей, мешітке жіберетін немесе мүрде қазғандарға қалдыратын салт та барлық жерде бірдей сақтала бермейтін бола бастапты. Тегі осындай көкейкесті мәселелер бойынша Қазақстанның мұсылман басқармасы жұртқа түсініктеме беріп отыратын болса, халқымыздың дүние салғандарға деген ниетін дұрыс орнықтыра түсуіне қосылған үлес болар еді. Өстіп тізе берсек, үлкен тәрбиелік мәні бар қазақтың ұлттық дәстүрлері мен әдет-ғұрпын пайдаланудың жетіспей жатқан тұстары молшылық.
Оларды дұрыс пайдалана білу рухани-инабаттылыққа жол ашатындықтан халықтық дәстүрлердің осы бір түрлеріне тоқтап өтуді жөн көрдік. Түбінде бұл тақырып ғылыми және дағдылық жағынан жүйеленетін болса, оның негізгі қағидалары өз орнын табар еді. Көкейде жүрген бір жәйт – қазақтың көсегесінің көгеруі өзімен байланысты екені. Жасыратыны жоқ, кезінде әлеуметтік-экономикалық саланы жалпылаудың рухани өмірге тікелей енгізілгені тұрмыстағы біркелкілікке, адамдардың жеке басының орташалануына, ұлттық тамырларының қырқыла бастауына алып келген еді. Ұлттық мақтаныш сезімнің өзі кейбір өрісі тар жүгенсіздерге бүркеме немесе көпе-көрнеу ұлтшылдықтың айғағындай болып көрінетін. Ой еркіндігінің жоқтығы, жұртты туабітті біркелкілікке, бірегей пікірлестікке ұмтылдыру – өзгенің өмір салтына, әдет-ғұрпына, ұлттық тілі мен мәдениетіне кереңаулықпен қарауға әкеліп соққан болатын. Жұмыс үстінде жолдасына екі ауыз сөзбен қалжың айтқан қазақты « сендер неге орысша сөйлеспейсіңдер » деп мінегенді де көрдік қой. Дәм-тұз айдап Торғай облысына қызметке ауысқанда, кезінде Арқалықта әртүрлі лауазымдарға ие болған Барлық Садықовтың облыс құрылғанға дейін мұнда түнгі 12-ден кейін ғана қазақша сөйлесетін едік дегенін де өз құлағымызбен естігенбіз. Несін жасырайық, қазақтың үнсіздігі мен қарапайымдылығы көп жағдайда өзін басынушылыққа алып келсе, тоқмейілдігі мен көнбістігі « сыбағасынан » құр қалдырып отырды.
Жиырмасыншы ғасыр аяқталып келе жатқанымен, менің өзім Жоғарғы Кеңеске депутат болып сайланған Батыс Қазақстан облысының Орда, Жәнібек, Қазталов аудандарына қарасты елді мекендердің біразында осы уақытқа дейін электр қағанағы жанбайтынын, жұрттың ауыз суға зәру екенін, монша дегеннің атымен жоқтығын, көлік-жол қатынасының нәрегейлігін көріп « күйіп-пісіп », шапқылап жүргенде, қай үйіне бара қалсамда естігенім: « Шүкір, жаман емеспіз » болды. Жоғары Кеңес « өз еркімен » тарқағанға дейінгі үш жарым жыл ішінде бұрын қолға алына қоймаған көп шаруа жүзеге асты. Орда–Жәнібек–Сайқын су құбыры тартылды. Осы үш ауданды Оралмен байланыстыратын автомобиль жолының құрылысы басталды. Тұрғын үй, мектеп, клуб, монша, т.б. Елді мекендерді электрлендіру, газбен қамтамасыз ету ісі қолға алынды. Тәлім-тәрбиеге, денсаулық сақтауға қатысты мәселелердің де шешіле бастағаны белгілі еді. Бірақ не керек, манағы қазақтың барын қанағат етіп, « Шүкір, жаман емеспіз » деп отыра беретін жерінде жетпіс жыл бойы істелмеген қыруар шаруа жүзеге асырыла бастағанымен, « құмға су құйғандай » көзге көріне бермегеніне қайран қалдым. Әрине, төзімділік, шыдамдылық біздің халықтың бойына сіңген қасиет.
Әйтсе де елдің тұрмыс құру деңгейі өмір талабына сай болуы қажет-ақ. Бұл да елдің салауаттылығымен, көңіл-күйімен, бекзаттық, рухани-инабаттылық қасиеттерінің тиянақтылығына байланысты. Оған елдік, бірлік, ынтымақтастық керек-ақ. Бұлардың ең алдымен тіл мен мәдениеттің ықпалымен қалыптасатыны белгілі. Тіл – ата-бабамыздан қалған негізгі мұра. Оның салауаттылығынан елдің елдігі, ұлылығы, тұрақтылығы, бірлігі құралады. Тілі мен мәдениеті ұрпақтан ұрпаққа алмасып келе жатқан, тек экономикасы ғана емес, ұлттық өнері де шалқып дамыған елдің үні шығып, дауысы естіледі. Бізден бұрын да талай жұрт елдіктің, бірліктің жоқтығынан тілінен айрылып ел болудан қалған. Ойлап қарайықшы, оқушым! Кезінде бүкіл Таяу Шығысқа, Еуразия белдеуіндегі елдерге ықпалын жүргізген ежелгі сақтардан, қаңғұйлардан, үйсіндерден, түркі-қыпшақтардан не қалды? Құландылар, ескі қорғандар, тас мүсіндер мен тастағы жазулар ғана... Меңіреу тарих, мылқау ескерткіштер. Олар жасаған мәдениет дүниежүзілік өркениетке қосылған үлес болғанымен әлі де көп жағы ашыла қоймаған тарих қойнауларында қалып қойды. Өкінішті-ақ. Жаңа мыңжылдыққа қадамымыз құтты болғай! ЕКІНШІ КІТАП БІРІНШІ ТАРАУ.
ҮМІТ ПЕН КҮДІК ЖЕТЕГІНДЕ ЗАМАНДАСТАРЫМА ( арнау ) Осы жұрт соңғы кезде уақыт, замана, ұрпақтар сабақтастығы деген өзекті мәселеге қайтадан мән бере бас­тағанға ұқсайды. Ал ой таразысынан өткізілген пікірдің, сайып келгенде, елді тарихи мәңгүрттік кеселден айықтыруға қызмет ететіні тағы бар. Балалық, жастық шағы кешегі ғаламат соғыс жылдарымен ( әңгіме 1941-1945 жылдардағы Ұлы Отан соғысы жайында болып отыр ) және онан кейінгі шырғалаңы мол кезеңмен тұстас келген біздің ұрпақтың тарихқа көзқарасы тек герман фашистерімен шайқастағы ұлы женістің ықпалымен ғана емес, жастарды ілгері үмітке жетелейтін бүкілхалықтық энтузиазм мен отаншылдық рухында қалыптасқан еді. Бұған қоғамдық ойдың И.В.Сталин дүние салғаннан кейінгі даму үрдісінің де әсері мол болды. Замандас ұрпаққа саяси және әлеуметтік тұрғыдан сыйпаттама бергісі келген бізбен тұстас бел­гілі бір жазушының әртүрлі ұрпақ өкілдері бас қосқан ресми жиында сөйлеген сөзінде өздерін қиыншылық атаулыға бой ұсына бермейтін, алған беттен қайта қоймайтын « Жәнібековтің жалаңаяқтары » едік дегенін де естігенім бар-тын. Бұл әрине, тұтас бір ұрпақтың іс-қарекетін Қазақстан комсомолына тоғыз жылға жуық бірінші хатшы болды деп бір адамға тели салған « асыра сілтеушілік » болып көрінгенімен, шешеннің тарапынан өз ұрпағының көңіл-күйіне бір шама әділ баға беруге тырмысқандық еді.
Расында біз кім едік? Шынтуайтына барсақ, біз басқаша тәлім-тәрбие ала бастаған, айналадағы ортаға, тарихқа сын көзімен қарайтындай кемеліне келе жатқан жас ұрпақтың өкілдері едік. Бізде қазіргі « Жаңа қазақпыз » дейтіндердің балаларындағыдай мерседес түгіл, вело­сипед те болған жоқ. Жарып тамақ іштік деп те айта алмаймын. Киім-кешегіміз де жұпыны болды. Буынымыз қатпаса да, соғыс кезінде ұжымшардың малын бақтық, егінін салыстық. Студенттік шақта стипендия жетісе бермейтіндіктен, темір жолдан кон­тейнер, сексеуіл, тас көмір түсірістік, көше сыпырдық. Кейіннен тың игеруге, комсомолдың екпінді құрылыстарына аттандық... Осындай өмір өткелдері арқылы оның заңдылықтарын өзгелерден бұрын ұғына бастадық. Сол біз қалыптастырған ортадан кейіннен белгілі мемлекет және қоғам қайраткерлері, оқымыстылар, ғылым мен өнер дамуына өзіндік үлесін қосқан азаматтар өсіп жетілді. Солардың алдыңғы қатарынан мен, мәселен, өзімнің замандасым, тағдырлас досым, белгілі мемлекет және қоғам қайраткері Михаил Есенәлиевті көрем. Мен оны ата-анасы қойған есімімен Кәкіш, Хакімжан деп атайтын едім, солай болып қала бергім келеді.
Осы бір мейлінше таза, өзгенің « қайғысына » ортақтаса кетуге, қолынан келгенше басқаға жәрдем беруге даяр тұратын азаматпен 1960 жылдан, Павлодар облыстық комсомол комитетінде қызмет істеген кезінен таныспын. Кейіннен Қазақстан комсомолының Орталық комитетіне хатшы болып сайланған Кәкішпен мүлдем жақындасып, достасып та кеттік. Сонан бері өмірлік жолымыз айырылысқан емес. Тағдыр Кәкішті де аз сілкілеген жоқ. Бірде ана басшыға, бірде мынаған « ұнамай » қалатын сәттерде қасыңнан табылып, қол ұшын беретін, көңілінді жұбатып, арқаңнан қағатын қимас досыңның көп бола бермейтініне күйінбесең, бәріне де төзуге болатынын Хакімжанның тағдырынан талай рет көрдім. Кәкіштің ұйымдастыру қабілеті мен дарыны Алматы қалалық партия комитетінде екінші хатшы, көп жылдар бойы Орталық комитеттің мәдениет бөлімінде меңгеруші болып қызмет істеген, әсіресе « Азат » демократиялық қозғалысының басшылығына сайланған кезінде ( бұл оның зейнеткерлік шағымен тұстас келді ) сан қырынан көрінді. Михаил Есенәлиев ел тағдырын көп ойланатын және ой таразысынан өткізгендерін орынды пайдалана білетін қайраткер ретінде танымал болды. Оның « Азат » қозғалысының ресми жиындарында жасаған баяндамаларынан, сөйлеген сөздерінен, мерзімді баспасөзде жарияланған мақалаларынан көріп жүргенім ұлттық идея мәселесі, қоғамның дені сау күштерін біріктіру қамының кезек күттірмейтіні.
Атырауда Қазақ ССР Ғылым академиясының көшпелі сессиясында Батыс Қазақстанның экономикасы мен әлеуметтік дамуына қатысты мәселелер талқыланған еді. Сессияға қатысқан Одақтық Ғылым академиясының президенті, академик Гурий Иванович Марчукты әуежайдан Мәскеуге шығарып салып тұрып, мен жексенбі күні болса да, жақын жердегі бір ауыл мектебіне барып қайтсақ деген тілек білдірдім. Обком хатшысы менің ұсынысымды қабыл алып, қаладан 20 шақырым жердегі кішігірім қазақ ауылында тұратын қазақтың бір үлкен азаматымен кездесуге болатынын айтты. Кім жөнінде сөз болып отырғанын түсініп, дереу телефонограм­ма жібере салуды өтіндім. Телефонограммасы құрғырдың шапшаңдығы сонша біз кеңшарға келіп, жайғасып отырып алғаннан кейін келіп, оған рахаттана күліп алдық. Біздің іздеп келгеніміз Кеңес Одағының халық мұғалімі Құсни Айтқалиевтің авторлық мектебі еді. Па, шіркін, қандай мектеп десеңші! Басқа жағдайда А.С.Макаренконың, В.А.Сухомлинскийдің қатарынан орын алуға тұрарлық Құсни Айтқалиевтің шын мәнінде заманның озық педагогі екенін ол жасаған оқу-тәрбие жүйесінен көрдім. Ең бірінші көзге түскені мектептің тазалығы. Жабдықтардан бір сызу таба алмайсыз, мүжілген немесе қажалған жері де жоқ. Ал, мынау көгеріс интерьер қалай жасалды?
Әрбір класта жеткілікті аудиовизуалдық техника, видеокиноаппаратура тұр, Көрнекті құралдарыңыз тым төмен ілінген екен, балалар жыртып тастайды деп қорықпайсыз ба? – дегенімде ол жымиып күлді де: – Біздегі бар жиһаз сол 1973 жылы қойылған орнында тұр. Біз оны дырылдатып, әрі-бері сүйретіп жатпаймыз. Балалар да оның үстіне шығып, алысып-жұлыса бермейді. Ол үшін ойын алаңдары, спортзал бар. Ал мынау көгеріс болса, оны оқушылардың өздері жасаған. Бала еш уақытта өзінің қолынан шыққанды бұза бермейді. Байқап қараңызшы, бізде әрбір кластың қабырғасында оқу бағдарламасына қатысты көрнекті жадығаттар ( олар апта сайын өзгертіліп тұрады ) ілулі. Оларды да шәкірттер ұстаздарының басшылығымен өздері жасаған, баланың көзінің деңгейіне ілінеді. Көрнекі құрал-жабдықтарды жасағанда көп мәселе баланың абайында қалып қоятыны бар. Біз мұны да ескердік. Әрбір класта аудиовизуалдық техниканың болатыны сол 1973 жылдан бері жинақталған шаруа. Бізде техникаға көзқарас өзгеше қалыптасқан, азғантай автотрактор паркіміз де бар. Олардың да қожасы осы балалар. Жаңа өзіңіз көрген әуез салонында балаларды нота жазуын игеруге үйретеміз. Ондағы ескі пианино, домбыра, скрипка да сол үшін қажет. Тіл білімі де жаман емес.
Орта мектептің көлемінде қазақ, орыс, ағылшын тілдерін үйреніп шығады. Мектептің ауласы да, интернаттың жатақханасы да, балалардың тамақтанатын орны да тап-тұйнақтай. Мені қайран қалдырғаны бізді ешкімнің күтпеғені. Күнде осындай тәртіп бар жерде білім де болады. Соңынан қалаға қайтып келе жатқанда, обком хатшысы: « Сіз бұл кісінің оқушыларын көре алмадыңыз ( түн болып қалған еді ), бүкіл Атырау елінен ондай тәрбиелі балалар­ды табу қиын » дегенді айтты. Содан бері қанша жыл өтсе де, мен талай-талай жақсы мектептерде болдым. Бірақ оларға таңдана қараған емеспін. Керісінше, « паңдана » қарайтын әдет пайда болды. Бұл Құсни Айтқалиевтің авторлық мектебінен алған әсерім болар. Леніншіл Рүстемов ( қазір арамызда жоқ ) Ташкент университетіндегі шығыстану факультетінің иран-ауған бөлімшесін бітіріп, Қазақстанға қайтып оралғаннан кейін, орта мектепте орыс тілі меи әдебиетінен сабақ бере жүріп, қоғамдық жұмысқа белсене қатысты. Мен басқа қызметке ауысып кеткеннен кейін, Келес аудандық комсомол комитетіне бірінші хатшы болып сайланды. Көп ұзамай, аспирантураға оқуға түсіп, оны тамамдап, студент жастарға ұстаздық етті. Талдықорған пединститутын ұйымдастырып, оның тұңғыш ректоры болды.
Орталық комитетте бөлім меңгерушісінің орынбасарына, оқу министрлігінде – министрдің орынбасарына дейін жоғарылатылды. Кандидаттық диссертация қорғап ( 1964 ж ), қазақ тіліндегі араб-парсы кірме сөздерінің лексикалық-семантикалық ерекшеліктері жайлы алғашқы ғылыми еңбектер жазды, сөздіктер құрастырды. Мейлінше қарапайым, көп оқыған, еңбекқор азамат еді. Оның артына қалдырған мұрасы сарамандық құнын ешқашан жойған емес, қағидаларын дұрыс пайдалана білсек, ашқан жаңалықтарына лайықты көзқарас қалыптастыра түсер едік. Аспанға көтеріп құрметтейтін бір тума абзал жандардың қатарынан өз басым қазақтың аса дарынды ақын қызы Фариза Оңғарсынованы көрем. Жыр жазбасам жалығам, Онсыз маған дүние жел өтіндей… Ал сен болсаң қарайсың, құлшынтасың Содан саған бір пайда келетіңдей » деп жазған екен ол өзі жайлы. Осы бір шумақтардың өзінен-ақ ұғатынымыз Фариза ақынның бар сыры – жырларында ойшылдық сарынның басым боп келетіні көрініп тұратынында екендігінде. Сөз қадірін білетіндіктен, Фариза не айтқысы келсе де толғанысты ой, көңіл-күйіне қарай сыр шертеді. Ол өзінің ақын әріптесі Күләш Ахметова секілді адамның күй-парқына тез берілетін, тезірек жараланатын асыл сезімнің ақыны. Үндемесем болмайды, сөйлемесем, Астарласам көнбейді, бейнелесем. Баласына ана жүр арақ сатып, Ұрпағына арақ ішпе дей ме десем!
Мына базар өз заңын елге ұсынды, Кімге айтамыз, өлеңмен енді сырды? Арды ойламай барды ойлау – бұл заманның, Бедеріне соғылған белгі сынды ». Тағдыр мені комсомолда қызмет істеп жүргенде кейіннен Қазақстан өнеріне көп еңбегі сіңген тағы бір дарынды замандасымызбен таныс етті. Ол есімі елімізге танымал, әйгілі әуезші орындаушы, Қазақстанның халық артисі, профессор, одақтық және халықаралық конкурстардың жүлдегері Юрий Степанович Клушкин еді. Лирикалық сезімталдықты білдіретіндей қауқары шамалы осы бір қарапайым аспап дарынды орындаушының қолында сол жолы сан қырынан көрінген болатын. Нәтижесінде – қазақстандық кернейші халықаралық конкурста екінші орынға ие болып елге оралдық. Ол кезде қазақ авторларынан кернейге арнап шығарма жазғандар жоқ болатын. Мұндай аспапта жеке орындаушылар да табыла бермейтін. Ал керней үшін қазақ сахнасына жол ашу кәсіби өнерде кезек күттірмейтін жәйіт еді. Юрамен әңгімелескенде ойымыз бір жерден шықты. Қазақ композиторларына тілек айтып, қолқа салуға тура келді. Бірінші болып Е.Бруси­ловский кернейге арнап Концерт және Скерцо жазды. Е.Рахмадиев, Ғ.Жұбанова, Қ.Қожамияровтар да Ю.Клушкиннің орындаушылық ерекшеліктерін ескеретін шығармалар ұсынды. Сөйтіп, кернейде жеке орындалатын әжептәуір репертуар жинап алдық та, ол қазақ сахнасында жеке дауысты кернейде ойнайтын бірден бір әуезші болды.
Жас кернейшіге ықыласымыздың зорлығы сонша, импорттық аспап алып береміз деп қанша тырмыссақ та, онан нәтиже шығара алмадық. Әуезшіні радиоға жазғызып, экранға, сахнаға шығарып, әр түрлі деңгейдегі концерттерге, конкурстарға қатыстыра отыра, қалың көпшілікке таныстыра бастағанымыздың жемісті болғаны сонша, ол кезде әсіресе радиодан кейде құлазыған кең далада таң шапағымен қосыла эфирге шығатын қазақ әуендерімен бірге, біздің Юраның кернейінің де үні естіле қалса, құлағын түре қалатын малшылар да аз болмайтын. Бақсам, министр мәртебесіндегі кейбір басшылардың дарынды қызметкерлерін жоғары лауазымдылармен таныстыруға ұқыпты бола бермейтінін біле тұра, Зейнолламен тікелей танысуға мен де қам жасамаппын. Өкінішті-ақ. Тіпті Полигра­фия және баспа істері жөніндегі мемлекеттік комитет төрағасының бірінші орынбасарлығына лайықты адам іздеп, сарсаңға түскеніміз де бар еді. Зейнолла әдебиет сыншысы ретінде де белгілі адам. Өз басым оның соңғы кезде жарық көрген « Тағдыр және біз » ( « Ана тілі », 1996 ) атты кітабы да ең алдымен ел мерейін, өнер абыройын асырар отаншылдық сезім тәрбиесіне қалтқысыз қызмет ететініне кәміл сенем. Тайыр Мансұровпен таныстығым оның Алматы обкомында әуелде құрылыс бөлімі меңгерушісінің орынбасары, кейіннен – меңгерушісі болып қызмет істеп жүрген кезінде басталған еді.
Бұл менің облаткомға қызметқе жаңадан ғана ауысқандықтан, біреуді танысам да біреуді тани қоймаған кезімде болған оқиға еді. Бір жолы кабинетіме жүзінен қайырымдылық нұр шашып тұратындай бір жігіт рұқсат сұрап кіріп келді де: « Сіз мені кешіріңіз, біздін хатшыға ( Грицайға ) кіріп шыға алмас па едіңіз » дегенді айтты. Мен: « Е, неге кіріп шықпайын, қазір-ақ жетем » дедім. Ол кеткеннен кейін: « Апырай, қандай тамаша тәрбиеленген жігіт, өзге біреу болса ғой маған келмей-ақ, телефонмен « Сізді Грицай шақырады » десе де жетіп жатқан жоқ па? Содан кейін обкомның құрылыс бөлімінің меңгерушілігіне көтерілген Т.Мансұровпен ауылдық жерлерде салынып жатқан әлеуметтік құрылыс объектілерінде жиі-жиі кездесетін болдық. Сол тұста облатком терағасының құрылыс істері жөніндегі орынбасары болып Г.Н.Мальцев деген кісі қызмет істейтін. Жұртты балағаттап сөйлейтін бейпілауыз адам еді. Бірақ оның айтқандарын орындай салатындар да шамалы болатын. Облыстағы « сақалды » құрылыстардың қатарына жатқызылып келген Бақанастағы ауруханада құрылысшылармен кездесу үшін Маль­цев екеуіміз бірге бардық. Мансуров болса, оған кешігіңкіреп келетін болды. Мен Мальцевке бұл сенің төл участогің ғой, жиналысты өзің басқар, мен қасыңда болайын дедім. Ол қарсы болмады.
Мальцев құрылысшыларды бірінен соң бірін тұрғызып, балағаттап-сөге берген соң у-шу болып жатқанымызда Мансуров кіріп келіп, біраз үндемей, жұрттың айтқанын тыңдап отырды да, әбден шыдамы таусыла бастаған соң микрофон­ды қолына алып, әңгімеге араласып та кетті. Меніңше нақтылы бүгін-ертең шешімін табуға тиісті мәселелерге бәрінен бұрын баса көңіл аударған жөн. Біз де ойланайық, қандай резервтеріміз, ресурстарымыз бар, сол жағын қарастырайық. Қазір аурухананы аралап, нақтылы мәселелерді айқындайық, орындау мерзіміне де келісейік. Келесі аптада, дәл осы күні, осы сағатта жолығайық. Қалғанын сонда келісерміз, – деген қорытындыға келді. Келесі аптада әркім не істеп, не қойғанын айтып жатты. Құрылысты тездетудің нақтылы жоспары осылай жасалған еді. Бұл обкомның құрылыс бөлімі меңгерушісінің тынымсыз өміріндегі бір эпизод қана еді. Кейін ондайлардың талайын көрдім.
Егер мұнан әрмен будақтатып тізе берсек, жүздеген замандастарымның атын атап, олардың әрқайсысына тиісті мінездеме беріп, әңгімеміздін о баста үйлестірілген ырқына түсе алмай қалуымыз ықтимал болғандықтан, оқырман қауымнан кешірім сұрай отыра, қазір арамызда жоқ, кезінде республикада волей­бол спортын дамыту ісіне қомақты үлес қосқан спорт шебері, Кеңес Одағына еңбегі сіңген жаттықтырушы Октябрь Жарылғаповқа байланысты есте қалғандарды ғана паш етіп, әңгімемізді мұнан әрмен үйреншікті желісіне қарай бұруды жөн көрдім. Октябрь Жарылғапов табиғатынан ұяң, сұңғақ бойлы, қыз мінезді, мейлінше сыпайы жігіт болатын. Оның мінезіндегі бір қасиет кішіпейілділігімен іші-бауырыңа кіріп кеткеннен кейін тілегін қабыл алмауға мұрсатыңыз бола бермейтінінде еді. Әлі есімде, бірде комсомолдың Орталық Комитетіне келіп, өзі басқаратын « Буревестник » командасының кластық дәрежеге көтерілуі үшін бүкіл елімізге танымал командалармен кездесіп тұруын қамтамасыз ету қажет екендігін алдымызға тартты. Қаражат тауып Алматыда, Мәскеуде, одақтас республикалардың астаналарында өтетін кездесулерге, тіптен кейбір халықаралық жарыстарға қатыстырып, « Буревестниктің » тезірек өсіп жетілуіне қамқорлық жасай бастадық. Октябрь болса, Алматының жоғары оқу орындарынан қалаған студенттерін таңдап алып, кластық команданың құрамында шыңдай бастады.
Кейде өзінің құдіреті жете қоймаса, әсіресе ауылдан келген, серейген бойы болмаса, волейболдан түйсігі шамалы жігіттермен сөйлесіп, ақыл-кеңес беруге бізді де тартатын. Көп ұзамай, аталмыш команда одақтық, тіптен халықаралық дейгейде танымал бола бастады. Оның жетекшісі де З.Жаркешев, В.Кравченко, Ж.Сауранбаев, О.Андроповтармен бірге « Буревестник » командасының құрамында талай рет респуб­лика чемпионы атанды. Одақтық және халықаралық жарыстарға қатысты. Талай-талай мәртебелі жарыстардың жүлдегері болды. Арада қанша уақыт өткенімен, өз ісіне берік, қатарынан ерекше, оқшаулана көрінетін осы бір ашаң, аққұба жігіттің жарқын бейнесі көз алдымнан кеткен емес. Тауқыметі мол, жауапкершілігі басынан асып жататын қоғамдық қызметтің ыстық-суығын бірге бөліскен қарындастарыма да қарыздар екенімді ұмытқан емеспін. Менің, өмірімде қарындасқа қатысты талай-талай күлкілі жәйттер де болды ғой. Соның бірі былай өрбіген еді. Бір жолы іс-сапарымен Шымкентке барғанда обком хатшысы Ыдырыс Тілеубергенов мені оңаша қалдырып: – Біз Д.Бопова жолдастың күйеуін облыстық музейге директорлыққа ұсынсақ деп едік. Сіз бұған қалай қарайсыз? Жәнібеков Шымкентке барып, күйеу баласын музейге директорлыққа тағайындап келіпті деген сөзге қалам. Жалпы осындай орынсыз ұсыныс енгізуді қоятын уақыт жеткен жоқ па?
Хатшы не дерін білмей, сасып қалды. Ертеңіне тағы бір жолыққанда: – Кешіріңіз, кешелі бері әрі ойлап, бері ойлап, сіздің Боповамен қандай туысқандығыңыз бар деген сұраққа жауап таба алмай қайран қаддым. Бәлкім, өзіңіз айтып түсіндірерсіз? Мен жымиып күлдім де: – Сіз кешегі әңгімені тағы да көтеріп отырсыз ба, қалай? Мен оған жауап берген сияқты едім ғой, – деп әңгімемізді тағы бір салмақтап қойдым ( ол кісі шынымен-ақ әбіржіп қалғандай көрінді ). Осындай қарапайым шындықты ұғына қоймайтын сіздей аңғырт адамды көрсем көзім шықсын ( әңгімемізді тағы да әзіл-оспаққа бұрып әкеттім ), әйтпесе бұған таңданатын несі бар? Комсомолда қызмет істеген қыздардың бәрі менің қарындастарым болатындықтан, олардың жұбайлары маған күйеу болмағанда, жезде болмақ па?
Осылай деуім мұң-ақ екен, Тілеубергенов ішек-сілесі қатып күліп, « аңқау басым комсомолдағы достық, ауызбірішлік, ынтымақтастық, бауырмалдық дегеннің адам болмысында мәңгі қалып қоятыны есіме келмепті ғой » деп жатты... Сөз орайына қарай айтайын дегенім, қоғамдық қызметте қатар істескен менің адуын қарындастарым – Мағауия Есмағамбетованың, Зәуре Кадырованың, Дина Әбдірахимованың, Вера Лазукина-Сидорованың Зура Шуатаеваның, Нина Бөлепованың, Ғайникен Бибатырованың, Лидия Ахметованың, Мария Кузьминаның, Бағила Шендаулованың, Райхан Қосмамбетованың, Гүлша Тәңірбергенованың, Шәмша Беркімбаеванын, Роза Бердіғалиеванын, тағысын тағылардың мен үшін қимас дос, қадірменді туыс, арқа сүйер жақыным, бір тума бауырым болғаны жайында еді. Солай болып қала береді де. Тегі, менің замандастарым жөнінде сыр шерткенде мәселені сол кездегі саяси және әлеуметтік жағдаймен байланыстыра қараған жөн. Олай дейтінім, біздер, соғыстан кейін ер жеткендер, мезеттің қиыншылықтарынан дәріс алып өстік. Моральдық, парасаттық, имандылық жағынан қазіргілермен салыстырғанда шынайылау, ісіне бекемдеу болып тәрбиелендік. Мен әрине, бұрынғы-соңғы ұрпақты бір-біріне қарсы қоюдан аулақпын. Десек те, оларды бір-бірімен қанша « сәйкестендіре » қарағаныңызбен, азын-аулақ айырмашылықтары көріне беретіні белгілі.
Мәселен, біздің ұрпаққа соғыстан шыққан елдің, әсіресе мезгіл үйлестірген тәлім-тәрбиелік ортаның әсері мол болды. Ол бізден кейінгі жас ұрпақ мұны сезінген жоқ. Оның есесіне тоқырау заманына тап болды. М.Горбачевтің « қайта құрылуының » да ащы-тұщысын бірге татты. Өйткені, жақсы ма, жаман ба, өткен өмірімізді жетістіктерімен де, кемшіліктерімен де қоса қабылдаудың орнына, тарихтың қайта жазуға көнетіндей қаралтым беттерін іздестіріп, әуре-сарсаңға түсіп жүріп, әлеуметтік ортаның әсерімен қалыптасатын қоғамдық ойда, наным-танымда, адамдардың өзара қарым-қатынасында болатын өзгерістерге жеткілікті мән берілмеді. Айтылғанды дәлдеп жатпас үшін, оқушым, басымнан кешкен немесе көз көрген жәйттерден бірер мысал келтірсем, орынды болар деймін. Бір мысал. Студенттік шақта маған жатақханадан орын тимегендіктен, қазіргі Әйтеке ( бұрынғы Октябрь ) көшесінің Ыссықкөл көішесімен түйіскен жеріндегі бір қарт еврейдің үйінен бұрыш жалдап алуға тура келді. Кременчугтен ( Украина ) жер ауып келген, ұлы мен қызы осында тұрақтап қалғандықтан, кері қайтудың есебін ыңғайластыра алмаған бейшаралардың жалғыз бөлмелі пәтерінде қосымша төсек қоятын орын табылмағандықтан, бала керуетіне жайғасып, оған сыя қоймайтын аяғы құрғырдың астына орындық қойып ұйықтайтын едім.
Айына 100 сом төлеп тұруға келісілген бұрышқа қаражат таба алмай жүргеніме бес айға жуық уақыт өтті. Өздері жоқшылықтың тауқыметін тартып отырған байғұстар сыр білдірмеді. Менің тарығып жүргенімді көріп, таңертең дастарқанға отыруға шақырса, әдеп сақтап бармайтынмын. Жан қиналып бара жатқан соң елдегі Бибай деген немере әпкеме хат жолдап, көмек сұрауға тура келді. Онан 500 сом телеграфпен келе қойды. Үйдің қожасының қолына ұстатсам, жарықтық, жатқан жерің торқа болғыр, алмады. Қызым жәрдем беріп тұрады. Сенің қол ұшын беретін туысқаның да жоқ екен. Өзіңе жаратсаңшы – дегенді айтты. Мен де оның ырқына көне қойған жоқпын. Қайта-қайта тықпалап жүріп, 200 сомын кемпірінің қолына әзер ұстаттым. Ол болса: « Қалғанына бір шалбар, көйлек, трусы, майка алсаңшы. Ертең оқу бітіргенде чемодан да керек болар » деді. Қазіргілер болса ғой, мұндай « бейбас » студентті бұрышқа ақысын алдын ала төлеп қоймадың деп-ақ үйінен қуып шығар еді. Қандай адамгершілік десеңші! Кейіннен осы бір қайырымды қарттарға мен де бір сый-сыяпат көрсетейін деген пиғылмен ауылдан Алматыға әдейі арнап келіп, жер сыйпап қалғандай болдым. Қарттарым қайтыс болған екен.
Олардың қақырасының орнына екі қабат монша салыныпты. Көзіме жас алып, артыма қарайлауға да дәтім шыдамай кете бердім... Оқу бітіргеннен кейінгі өміріміз де бірден жақсара қойған жоқ. Бәріне төздік, қайсарлық көрсеттік. Десек те, жастардың болашаққа сенімі мол еді. Солардың бірі болғандықтан, менің бойымда да осы бір қасиет басымдылығын көрсете берді. Екінші мысал. Бір жолы, алпысыншы жылдардың аяқ кезінде ғой деймін, зайыбыммен екеуміз Алматы – Мәскеу пойызымен Түркістанға бара жаттық. Біздің купеге тағы бір егде тартқан кісі әйелімен отырды. Еркегін ауру қалжыратқан болса керек, иығынан дем алып әрең отырды. Дәрігердің кеңесімен климат ауыстырғалы Алматыдан Украинаға кетіп бара жатқандар болып шықты. Біз әдеп сақтап, әңгімеге араласа қоймадық. Бірақ пойыз жылжып қозғалысымен, көрші купеден келген бір әйелдің: « Сонда сіздер қалай, өкінішсіз кетіп бара жатырсыздар ма? » деп қалғаны. Не көрмеді дейсің. Бәріне де шыдадық қой – « Уһ »! Осы бір сәтте манадан бері тұнжырап, үндемей отырған күйеуі әңгімеге араласып: – Ей, оңбаған, сен бұл елден қандай зәбір көрдің? Барымен бөліскені ме?
Саған жаюлы төсек болып, қиын-қилы мезетте аузыңа су тамызғаны ма? Олай болса, мен айтайын, сіздер тыңдай беріңіздер » – деп әңгімені жалғастырып алып кетті. Майданда мен бір қазақ жігітімен достасып кеткен едім. Достығымыздың шексіздігі сонша, соғыс біткеннен кейін Украинада ма, әлде Қазақстанда ма бірге тұруға уәделестік. Сөз бердік. Тағдыр бізді тілегімізге жеткізбеді. Ол оққа ұшты. Аман қалған менің де жағдайым оңған жоқ. Елге оралғанда көргенім – біздің деревняның жермен-жексен болғаны. Ата-анамның қайда кеткенін де ешкім білмейтін болып шықты. Военкомат арқылы берілген сұраныс та нәтижесіз болды. Далада жалғыз қалғандай сезініп, не де болса, Қазақстанға кетуге бел байладым. Қасақана досымның әдірісінен де көз жазып қалыппын. Қазақстан деген елден менің білетінім тек Алматы ғана еді. Пойызға отырып, Алматыға кел­ген соң, вокзалда әрі-бері теңселіп жүріп алыппын. Мұны байқаған бір қазақ әйелі: « Балам, мұнда біреуді іздеп жүрсің бе? » деген соң, бастан кешкенді айтып бердім. Байғұс әйел: « Екеуміз мұңдас екенбіз, қарағым, мен де баламды күнде күтіп, осында келем. Ол елге қайтпай-ақ қойды » – деп көзіне жас алды.
Жүр, біздікіне барайық, бір таба нан мен бір шәугім қайнаған су табылады ғой деп менің жүгіме жармасып, үйіне алып келді. Тап-тұйнақтай бір бөлмелі үй, шай ішіп, диланып алдым. Жатар орын іздеп кетейін дегенімде қолымнан тартып жібермеді. Сөйтіп сол үйде тұрып қалдым. Баласы әскерден қайтып оралмады. Күте-күте менің қолымда қайтыс болды. Мұсылманша « ақ жуып, арулап » о дүниеге шығарып салдым. Жалғыз қалған соң, көп ұзамай үйлендім. Балалы-шағалы болдым. Әкеден жалғыз едім, ата-анамның сүйегінің қайда қалғанын да білмеймін. Мұнда екінші анам қалып барады. Егер денсаулығы құрғыр жараса, Алматыдан ешқайда кетпеген болар едім. Осыны айтты да: – Сен антұрған, сонша түңілетіндей қазақтан не жаманшылык, көрдің? Бәлкім бұл әлеуметтік ортаны эстетикалық тұрғыдан игеруде мол тәжірибеге ие бол­ған халықтың жылдар бойы аяқ-қолын матап, мысқалдап жинақтаған асыл қасиеттерін жоққа шығаруға бағытталған мәдени-идеологиялық экспансияның, қазіргі жалпы мәдениет дейтіннің тағы бір айғағы болар. Тегі бізден кейінгі ұрпақ осы бір қасіретке молырақ шалдыққан болса керек. Ал қазір ше? Қазір елде байлық жағынан жіктелу күшейді.
Баюдан, байлық жинаудан ( мұның әркімнің қолынан келе бермейтіні белгілі ) басқаны ойлауға мұрсат бермейтін күн туды. Рухани жағынан алып қарағанда, « Шықпа, жаным, шықпа » деп отырған бізбен тұстас қазіргі жас ұрпақтың қал-ахуалы бұрынғылардікінен де мүшкіл. Егер үкімет нақтылы бағыт ұстанып, жанжақты бағдарлама жасап, алдын алмаса, елде қалыптаса бастаған жағдай орын толмас ұлттық, саяси-әлеуметтік олқылықтарға алып баруы мүмкін. Қазір Қазақстан отаншылдығы ( патриотизмі ) деген мағынаға үлкен мән берілетіні байқалып жүр. Мұның бүгінгі таңда өте орынды қойылып отырғанына күмәндануға болмайды. Бірақ оны қазақ отаншылдығынан бөле-жара қараудың қисыны жоқ. Өйткені, кәдімгі өзіміз қолдайтын жалпыға ортақ интернационализмнің өзі ұлттық мақтаныштан, туған жерде қалыптасатын кіші отаннан, оның салқын самалынан, хош иісінен, тіпті балалық шақтың ертегілерінен, ән-күйлерінен, ойындарынан, сайып келгенде, от басындағы наным-танымнан нәр тартатыны белгілі. Мұның өзі халық педагогикасымен, әулеттік тәлім-тәрбие жүйесімен, оның мұқият үйлестірілген имандылық-эстетикалық қағидаттарымен байланысты өрбитін құбылыс. Отаншылықтың да бірін-бірі толықтыра түсетін саяси, идеологиялық, мәдени, тарихи, құқықтық, экономикалық, тұрмыстық негізде қалыптасатыны белгілі. Ол декретпен ендіріп, немесе тиым салуға көне қоймайтын үрдіс.
Мемлекеттің қаржысымен шет елге оқуға барғаннан немесе өзіне тағайындалған президенттің стипендиясын алғаннан жастардың бойында отаншылдық сезім ояна қоймайды. Көп мәселе мемлекеттің жастарға қамқорлығының айғағындай болатын тәлім-тәрбие жүйесін жасаумен байланысты шешілуге тиіс. Ондай жүйе әлі жоқ. Көркем әдебиетте, кинотеледидарда, бейнелеу өнерінде, ақпарат құралдарында жеткіншек ұрпаққа үлгі болатындай қайырымды, еліне, отанына, шын берілген, айрықша қылықтарымен есте қаларлық Қазақстан азаматының бейнесін жасауға бетбұрыс қажет-ақ. Отаншылдық мүддесіне сәйкестеп, тарихи тақырыпты игеруге де жете мән берілмей келеді. Әйтпесе, « қара қылды қақ жарған », әсіресе сатқындықты кешіре білмеген Әйтекенің жарқын бейнесі, қазақ жұртының қамымен біте қайнасқан Төленің кемеңгерлігі, талай рет қазақ делегациясын басқарып, Қытаймен, Ресеймен, жоңғар қалмақтарымен жүргізілген келіссөздердің дем берушісі болған, дәуірінің асқан дипломаты Қаз дауысты Қазыбектің тапқырлығы, Абылай дәуірінің бірден бір әскери стратегі дәрежесіне көтерілген Қанжығалы Бөгенбайдың ерлігі шығармашыл қауым үшін дайын тұрған тақырып емес пе? Ойлап қарасақ, « қайта құрылудан » ( 1985 ж ) басталған, онан кейінгі реформалардан нәр тартқан тәлім-тәрбиелік кеңістіктің тынысы тарыла бастағалы қашан.
Сол 1985 жылы туған балалар қазір 11-12-де десек, « үрейлі фильмдерден », жатжұрттық боевиктерден, шетелдік телебағдарламалардан байқалатын озбырлық, зорлық-зомбылықтан басқа не көріп өсті? Мұны неге ойланбасқа. Қазіргі қоғамға көзқарас жұрттың меншікке, әсіресе жекеменшікке қатынасымен өлшенетін болып жүр. Солай-ақ болсын. Бірақ бұл үшін, менің пайымдауымша, ең алдымен елге жекешеліктің пайдалы жақтарын, шама-шарқы мен жай-жапсарын тереңірек уағыздайтын ғылыми тұжырымдама, тым болмаса, қарапайым түсініктеме қажет-ақ. Бақсақ, сегіз сағаттық жұмыс күні үшін күрестен екі демалысы бар бескүндік жұмыс аптасына көшуге дейін талай заман өтіпті. Оның үстіне қоғамның даму заңдылықтарын Маркс пен Лениннің деңгейінде айқын ұғындыра білетін ұстындар әлі туа қойған жоқ. Ричард Никсон өзінің « Алты дағдарыс » атты кітабында: « Біздің алдымыздағы аса күрделі мақсат – тағы бір облыста коммунистермен теңесу, мүмкіндігінше оларды басып озу болып табылады. Коммунизмнің құдіреті оның әскери қуатында, немесе тым асырыңқырап айтылып жүрген экономикалық жетістіктерінде ғана емес. Мұндай күш оның ең алдымен қоғам алдындағы парызын түсіне білуінде, жақтастарын әрбір шайқасқа аттандырарда жеңіп шығуға құлшындыратын еркінде. Тек осындай рух қана көрінген дағдарыстан шығуда шешуші фактор болуы мүмкін » деген екен.
Соңынан АҚШ президентінің қызметін атқаруға кіріскенде ол осы ойын қайталап: « Америка бұйымтайымға бай, бірақ рухани жағынан жүдеу ел » дегенді айтқан. Кейіннен сол Никсон да бізге келіп ақпараттық кеңістікті қалай пайдалану жөнінде ақыл үйретті-ау. Мұндайда « Тәуба! » дегеннен басқа не айта қоярсың. Шамасы, бұрынғы кеңес идеологиясында қалыптаса бастаған тірескен догматизм мен дүмшелікті ( начетничество ) Никсон сияқты әлемге белгілі қайраткер де байқай алмаған болса керек, әйтпесе ол біле-тұра мұндай үзілді-кесілді пікір айтпаған болар еді. Десек те, дүние жүзіндегі тепе-теңдікті бір өзі қамтамасыз етіп келгендей боп көрінетін Кеңес Одағының оп-оңай құлауын коммунистік идеяның теріс екендігінен көреміз бе? Әлде оны аяғына дейін жеткізе алмаған Коммунистік партияның немесе оның жекелеген басшыларының кемшілігінен болды деп қараймыз ба? Осындай қарапайым сұраққа жауап әлі жоқ, бірақ жауап керек-ақ. Өйткені бұрынғы кеңестік кеңістікте « қайта құрылуға » қарсы тұра алатындай саяси күштер болған жоқ. Оны бұқпантайлап, Горбачевты « Форос тұтқыны » кейпіне ендірмей-ақ, Кеңес Одағын « үшеудің » шешімімен таратпай-ақ, елдің жылдар бойы тірнектеп жинаған бар байлығын талан-таражға түсірмей-ақ, саясатты уақытша қоя тұра, экономиканы реформалау жолымен де өткізуге болатын еді. Ондай мүмкіндіктер қарастырылмады.
Бізде толып жатқан мекемелер, мамандар мен ғалымдар « стратегиялық » зерттеулермен айналысып жатқан жоқ па? Нақтылы жауабын қазір айтпаса, қашан айтады? Бәлкім, бұл біздің елде ғылыми теориямен айналысатын мамандардың жетісе бермейтіндігінен туындаған жәйт болар. Барлық кемшілікті қартайған басшыларға арта берудің де қисыны жоқ сияқты. Олай дейтінім – өз елдерін тағы бір белеске көтеріп кеткен қайраткерлер Аденауэр де, Де Голль де, кешегі Миттеран да жас жігіттер емес еді ғой. Дэн Сияопин де қартайған шағында билікке араласқан адам. Мәселе кеңестік қоғамда орын алған экономикадағы екіұштылықта, саясаттағы тиянақсыздықта, дағдыдағы тартыншақтықта болса керек. Әйтсе де бұрын арамтамақтықтың, жатыпішерліктің, мезеттің басқа да қоқсықтарының себептерін ашып, оны тезірек жоюға жете мән берілетін еді. Қазір мұндай құбылыстарға қарсы күрес жүргізудің күнделікті айналымнан шығып қалғаны сонша, құқық қорғайтын мекемелер « ұсақ-түйекпен » басын қатыра бермейтін болғалы қашан. Президентіміз айтуын айтады, бірақ оның талаптарын тұғырнамаға айналдырып, нақтылы шара белгілеп жатқан үкімет орындары жоқ. Әлі де болса дәлдей түсуді қажет ететін өзекті мәселе – мемлекеттің сыйпатына байланысты ол ұстанатын идеологияның негізгі бағыттарын айқындай түсу. Қазақстан сияқты көпұлысты елде ұстанатын идеология ұлттық бағытта өрбуге тиіс.
Олай болмайынша бізге құптарлық дәрежеде ілгері басу мүмкін емес. Аяқталып келе жатқан ғасырдың сан қилы жағдайында өмір сүргендіктен, қазіргі ұрпақтың әр түрлі жұрттарды жете танып-біліп, дұрыс бағдар ұстауына толық мүмкіндігі бар. Ал өткен тарих қоғамның бәрін руға, тайпаға, ұлтқа бөліп, бөтен жердің, бөгде елдің қосындарына, өзгеше наным-танымы, түйсігі барларға мін тағумен келген. Мәселен, сен жамансың, өйткені « кәпірсің », сені құрметтеуге болмайды, өйткені « басұрмансың » ( о баста « мұсылмансың » деген мағынада болуы ықтимал ) дейтін эпитеттердің түпкі мәні міне, осында жатыр. Шақырылмай келген қонақты « татардан да әрмен » дейтін әдет ғасырларға созылған нәсілдік, діни жауласудың әзіл-оспақта қалып қойған ізі болса керек. Біздің қоғам мұндай тағылықтардан алыстап кетсе де, жұрттың кезекте көбірек тұрып қалатын жерлеріңде, ығайма-сығай иін тірескен базарларда, қызметі ( сервисі ) жөнделе қоймаған жол қатынасында ескі аурудың жарасы ашыла кететін сәттері болып тұрады. Өкінішке қарай, мұндайда бейпілауыздықты, арамзалықты шұғыл тоқтатуды талап ететіндер табыла бермейді. Бәлкім, бұл да наным-таным, түйсік-түсініктің дөрекілігінен туатын жәйттер болар.
Туғанына бұру, теріс қылық көрсетсе де өз адамы болғандықтан, қорғауға алу бүкіл халық болып айыптауға тұратын әрекет. Бізде мұның саяси, әлеуметтік немесе құқықтық себептері жоқ. Мұндай көкөңіз әдепсіздік сызы тек жариялылық жоқ жерлерде ғана өріс алатын құбылыс. Бәлкім бұл дарақы пікірдің, біреуді біреуге айдап салудың, бақай есеппен ұйымдастырылатын әзәзілдіктің, қастандықтың, бопсалаудың, бақастықтың онда-мұнда көріне қалатын сарқыншақтары болар. Рулық, жүздік, жершілдік қағидаттар бойынша іріктеліп, жоғары қарай бой көтеретін « пирамиданың » заңғарына кім отырса, қызметте де соның жақтастары тағайындала қалатыны қазірде де кездеседі. Шамасы бұл басшы кадрларды таңдағанда ана жүздің өкілі, мыңа тайпаның топжарғаны деп іштей болса да, бөле жара қарап отыратын саясатпен де байланысты болар. Әйтпесе, несі бар бір, жерде орта жүздің екі өкілі қатар отырса, келесі жерде кіші жүздің үш адамы билік құрса, одан төңкеріс бола кетпейді ғой. Керісінше, өзге рулардан өрбігендердің арасында жұмыс істеудің үлгісін көрсетсін. Өз басым руға бөлінушілікті кадр тағайындаумен шатастыра берудің жақсылыққа апарып соқпайтынын көптен білем. Соңғы жылдары біз тағы бір қасіретке тап болдық.
Бұл қазір белен ала бастаған хандарды да, билерді де, батырларды да бір-біріне қарсы қойып, ата-атаға, ру-руға, тайпаға бөліп, жіктестіре бастаған сырқатпен байланысты. Мысалға алсақ, Абылай сияқты аса көрнекті мемлекет қайраткерінің 280 жылдығы Көкшетауда кеңінен атап өтілді де, оның туған, тіптен дүние салған жерінде, ежелгі Түркістанда немесе ескі Шымкентте ескерусіз қалды. Шамасы, мәселе Абылайханда емес, оның Орта жүздің ресми ханы болғандығында шығар. Әйтпесе, Тәукеханға облыс орталығының ең үлкен даңғылының атын бергенде, Абылайды да ұмытуға болмайтын еді. Мен Тәуке бабамыздың тарихтағы рөлін кемсіткім келмейді. Егер ондайлар табыла қалса, өз басым бірінші болып қарсы шыққан болар едім. Бірақ Әз-Тәукенің « күнде жиын өткізетін » күлтөбесінің өзі қазіргі Ташкент уалаятында, Әңгірен өзенінің Сырға құяр тұсында орналасқан Ханабад деген жерде емес пе? Оның үстіне, бүкіл қазақтың ұлы ханы ретінде тарихқа енген Тәукенің есімін Алматыда немесе Ақмолада, тіптен кез келген облыс орталығындағы алаңдардың біріне, даңғылға беруге болатын еді. Мұны орайластырғандар болған жоқ.
Ал енді қазіргі көптеп шығарыла бастаған шежірелерге кел­сек, оларды жинап, қағаз бетіне түсіргенде де қазірғі мықтылардың ыңғайына қарай үйлестіріліп, әуелі солардың ата-бабасының тектілігін көрсетуге тырмысқандықтан, қарапайым халыққа орын қала бермейтін болып жүр. Немесе жұртты даңғойлыққа, ысырапшылдыққа, « бекер мал шашпаққа » ( Абай ) итермелейтін жүздеген киіз үй тігілетін мерейтойларды алсақ ( әр үйде бір жылқы, жеті-сегіз қой сойылмаса, қазекеңнің көңілі көншімейтіні тағы бар ), сонша шығынның қажеті бар ма? Алматының өзінде бір киіз үйді үш күн прокатқа алып пайдалану үшін төленетін қаржы 20 мың теңге тұрады екен. Ал егер Атыраудан немесе Маңғыстаудан алып келуге тура келсе ше? Әрине жергілікті мансапқорлар қалтасынан төлесе, мұндай қыруар шығынға бара бермеген болар еді. Бұрын клубта салтанатты кеш өткізіп, концерт беріп, соңынан азын-аулақ банкет ұйымдастырып та той өткізіп келдік қой. Әрбір үйге « салық » салып, немесе жұрттың жалақысынан ұстап қалып өткізілетін « қызықшылық » кімге керек? Мұны ойланған жөн. Қазір теледидардан көркемөнердің кәсіби түрлерінен көрі әуесқойлықты көбірек көретін болып алдық. Әрине, ұлттық өнердің бұл екі бағытын қарама-қарсы қоюға болмайды.
Солай бола тұра, екеуінің адам бойына сіңіретін әсері әр қилы екенін ескермеске қақымыз жоқ. Немесе, ауылдан келген қазақ баласын опера тыңдауға ықыласы жоқ деп айыптауға бола ма? Сөз жоқ, орыс тілін шала-шарпы білетін қазақ жігіттері мен қыздары бірден орыс классикасын тыңдау үшін опера театрына бара қоймайды. Мұндайлар үшін драма, жастар театры тұр. Концерттік мекемелер де тысқары қалғысы келмейді. Кезінде біздер де орыс немесе батыс еуропа классикасын тыңдауға қазақ тілінде қойылатын спектакльдер арқылы дағдыланған едік. Өкінішке қарай, орыс операсын қазақша қою қайсы бір лауазымдыларға теріс бағыт сияқты болып көрінгендіктен де болар, 1957 жылдан бастап, артистердің орысша айта білетінін тілге тиек етіп, классикалық операны қазақ тілінде қоюды мүлдем тоқтаттық. Соның салдарынан өнердің классикалық түріне сусындай қоймаған ең потенциалды тыңдаушыларынан бой жазып қалдық. Оның үстіне, орыс операсын ( арасында бірер қазақ болса болар ) негізінен орыстардың өздері айтқаны жөн емес пе? Алматыда өз алдына орыс опера театрын құру керек деп жанығатындар да түгелдей дарақылар емес шығар. Мұны да ескер­меске қақымыз жоқ. Мәселе, кімнің қай тілде сөйлей алатындығында емес.
Көркемдік, әсемдік әлемін игеруге уақыт керек, мерзімін өткізіп алса, кімге де болса оның орнын толтыру қиынға соға беретіні белгілі. Пісіп жетпеген туындыларды сахнаға немесе көгілдір экранға итеріп салып, қарап отыра беретін болсақ, қазіргі көпшілік қолды жаңа мәдениет дегенге қарсы тұратындай құдірет табыла қоймауы мүмкін. Қазақтың қазіргі заманғы ұлт деңгейіне көтерілуі үшін басты шарттың бірі оның тілін ғылым мен техниканың, іскер қауым мен сыртқы байланыстардың, президент аппараты мен парламенттің, үкімет пен жергілікті басқару орындарының, армияның тіліне айналдыру – дейтін болсақ, мұнда өнерге де қатысты шешімін күтіп тұрған мәселелер жеткілікті. Осы тұрғыдан алып қарағанда, орталық баспасөзде жарияланған « Қазақстан республикасы тіл саясатының тұжырымдамасы » мен бірге « Тіл туралы заңның » жаңа жобасының ұсынылғаны құптарлық болды. Осыған байланысты, бәлкім, 1944 жылға дейін республикада жүргізіліп келген қазақ тілін білуге ынталандыру саясатына қайтып оралған да жөн болар дегім келеді. ҮМІТ ПЕН КҮДІК ЖЕТЕГІНДЕ Қазақстанның мемлекеттік тәуелсіздігін жариялап, демократиялық дамудың кең соқпақты болмаса да қалыс-қалтарысты даңғылына түскен кезеңі 90-жылдармен тұстас келді.
Бұл мезеттің бір ерекшелігі М.Горбачевтың « қайта құрылуынан » бастап Коммунистік партияның бұрынғыдай шаруашылық мәселелеріне тікелей араласа бермейтін болып алғанында, ал кеңестердің шын мәніндегі үкімет орындары ретінде аяғынан тік тұрып кете қоймағанында еді. Мұның өзі бізден, партия қызметкерлерінен әдістеме, стиль мәселелеріне барынша ұқыптылықпен қарауды талап ететіндіктен партияның идеологиялық аппаратын шамамыз келгенше ықшамдап, тиімді жұмыс істеуіне мүмкіндік беретіндей етіп қайта құруға тура келді. Партия мен үкіметтің тізгінін бір басшының қолына ұстату да жоғарыдан шешілген шарттылық болғанымен мезгіл талабынан туындалғаны көп ұзамай-ақ басқару жүйесінің қызметінен көріне бастады. Мәселен, мәдениет бөлімін басқарған белгілі жазушы, публи­цист, өнер зерттеушісі Камал Сейітжанұлы Смайыловты алсақ, сіз оған қанша « ағынан жарылғаныңызбен » алдыңызда ашыла қоймайтыны болмаса ( шамасы, өзгені сөйлетіп қойып, өзі тыңдайтынға дағдыланған болса керек ), оның қарапайым, іскер басшы ретіндегі бар болмысы менің көз алдымда қалыптасқан еді. Мұнда автор жұрттың көкейінде жүретін көп сұраққа жауап іздеп, қарама қарсы пікір айтып, дәйекті тұжырым қалыптастыруға тырмысқан. Өкініштісі, осындай соны тақырыпқа бетбұрыс жасаған туындыға жұртшылық тарапынан жеткілікті мән беріле қоймағаны.
Әйтпесе автордың өзара байланысты болғанымен, қарама-қайшылығы мол саясат пен парасат секілді екі құбылыстың, тағы басқа да мәселелердің арақатынасын ашу үшін қаншама құжаттарды ақтарып, нақтылы деректер іздестіргеніне көңіл аудармау мүмкін емес еді. Идеология бөлімін басқарған Альберт Александрович Усти­нов те қаламы төселген жазушы, партиялық идеология саласында көптен бері қызмет істеп келе жатқан, өз ісіне мығым қызметкер еді. Жасыратыны жоқ, алғашында Усти­новпен арамызда ептеген түсініспеушілік те болды. Мысалға алсақ, сол 1988 жылғы 11-мамырда Қазақстан Компартиясы Орталық Комитетінде өткізілген ұлтаралық қатынастарға арналған ғылыми-сарамандық конференцияға дайындық үстінде бөлім меңгерушісінің Орталык Комитет ұстана бастаған бағытпен келісе бермейтіні белгілі болды. Ол түзген баяндаманың жобасында республикада көптен бері қалыптасқан тәртіп бойынша мәдениет пен өнердің қаржыландырылуы « қалған-құтқан » қағидатпен іске асырылып келгені, құрметті атақтардың өзі де көбіне өнер қайраткерлерінің азғантай ғана астаналық тобына беріліп, шетелдік гастрольдерге, фестивальдар мен конкурстарға да негізінен солар қатынасып келгені жайындағы бастапқы тезис менің келісімімсіз-ақ алынып тасталып, оның орнына Республикада жылдар бойы бір ғана қазақ ұлтының мәдениеті мен өнерін қаржыландыруға жете мән беріліп, өзге ұлыстардың шығармашылығына мардымды көңіл бөлінбей келді деген пікір айтылыпты.
Ашу-ыза кернеп, ел арасында ылан салуға бағытталған мұндай жалған, қасаңқы пікірді қостай алмайтынымды айтып, оны баяндаманың жобасынан алғызып тастадым. Ол бұған қатты ренжіп, Колбинге барып шыққаннан кейін, онан да қолдау таба алмаған соң, айтылғандармен келісуге мәжбүр болды да бастапқы тезис қайта қалпына келтірілді. Әйтсе де соңынан баяндаманы кітапша еткен кезде азғантай ғана түрін өзгерткен болып, негізгі ойын қалдырып қойыпты. Мұны кейіннен білдім. Жасыратыны жоқ, Орталық комитеттің ғылым және оқу орындары бөлімінің меңгерушісі Наурызбай Мұқитановпен де тіл табыса алмадым. Оның басты себебі – бөлім меңгерушісінің біреудің айдап салуымен болса да, нақақтап нақақ, жазықсыз айыпталған белгілі ғалым Нәдір Кәрімұлы Надировқа қарсы ұйымдастырған арандатушылығымен байланысты еді. Орталық комитетке хатшы болып сайланғаннан кейін мен Надировтен бас-аяғы үш-төрт айдың беделінде сегіз рет шағым айтқан хат алған болатынмын. Мұқитанов болса, оларды « бұрын да тексерілген, айтылғандары расталмайды » деген тәртіп салып, әрдайым « жауып » келген еді. Бөлім меңгерушісіне сенім артып мен де қол қойып бере беріппін.
Ал енді тоғызыншы рет шағым келгеннен кейін, жоқ, мұнда бір гәп бар, неге шағымшы арыз беруін тоқтатпайды деп Надировты шақыртып алдым да Мұқитановпен екеуін мәжіліс столына қарама-қарсы отырғызып, арыздарды өзім талдауға кірістім. Бірақ мұнымнан ештеме шыға қоймады. Бұл екеуінің бір-бірімен жұдырықтасудан да тайынбайтынын байқап, Мұқитановты біз осындамыз ғой, тағы да кездесіп пікір алмасармыз, әзірше бара тұрғаныңыз жөн болар деп шығарып салдым да Надировтен 40 минут ішінде біраз мәселені дәлдеп алдым. Қолындағы құжаттарын көріп шықтым. Байқап қарасам, академиктің ғалымдығы түгіл азаматтык, хұқына да шабуыл жасалған екен. Әйтпесе бөлімнің бір нұсқаушысын соңына бірнеше ай бойы салып қойып, ғалымның қызмет еткен немесе іс сапарларында болған жерлерінің бәрінен – Хабаровскіден, Киевтен, Мәскеуден, Шымкенттен, Атыраудан арына тиіп, беделін түсіретін « жадығаттар » жинайтындай, Мұкитанов пен оның дем берушісінің бастарына не күн туған деп ойланып қалдым. Ол аз дегендей, ғалым-хатшыны тікелей қатысы болмаса да, бюджеттік қаражатты қаралған баптарына сай пайдаланылмағаны үшін де айыптаған. Өзінің ғалымдығына да күмән келтірілгендіктен, Надиров Одақтық ғылым академиясының президиуымынан арнайы анықтама сұратып алып, тексергендердің қолына ұстатуға мәжбүр болған.
Тексерудің нәтижесі осылай бола тұра, З.Камалиденов төрағалық еткен Жоғарғы кеңес президиумы оны Қазақ ССР ғылымына еңбегі сіңген қайраткер деген құрметті атағынан айырған, Қазақ ССР Мемлекеттік сыйлығының иегері болуға да қақы жоқ деген шешімге келген. Кейіннен мәселе Қазақстан Компартиясы Орталық комитетінің бюросында қаралып, Надировке қойылған « айып » түгелдей жоққа шығарылып, ғалымның ұлағатты есімі қалпына келтірілді. Оны құрметті атағынан айырған жарлығын Жоғарғы кеңес президиумы да қайта қарауға мәжбүр болды. Тек бір ғана өкініштісі, бәлкім, бұл мәселеде мен де табандылық көрсете алмаған шығармын, әйтпесе, ғалымның арына тиіп оны соншалықты жәбірлеген адамдар жазаланбай қалып қоймаған болар еді. Бюро мәжілісі өтісімен-ақ, шамасы Камалиденовтың араласуымен болар, Мәскеуден біреулер телефон соғып, бір қаулының жобасы бойынша пікір алмасу үшін Мұқитановты бір-екі күнге Орталық комитетке жіберіп алуды өтінді. Қарсы болға­ным жоқ. Ертеңіне Мұқитанов Мәскеуге жүріп те кетті. Мен сөйтіп жүрсем ондағы бөлім меңгерушісінің орынбасарларынан біреу Колбинге телефон соғып, үстімнен шағым айтыпты. Мұқитановтың қандай қызметкер екенін біз сіздерден гөрі жақсырақ білетін шығармыз. Мұндай тәкаппар, көкөңіз адамды өмірімде кездестірген емеспін. Оның кішкентай ғана болмысына соншалықты зұлымдықтың қалай сыйып тұрғанына қайран қалам.
Сізге рахмет, уақтылы сақтандырдыңыз. Келсін, көріп алайық » – деп бөле-жара айтып, телефон трубкасын орнына қойыпты. Мәскеуден қайтып оралған Мұқитанов пен Колбиннің арасында қандай әңгіме болғанын мен білмеймін. Мұқитановтың маған келіп, болған іске кешірім сұрап, бұған көңіл бөлмей-ақ қоюымды өтінгені есімде қалды. Соның артынша ол Қазақ мемлекеттік университетіне проректорлық қызметке ауысты. Онда тұңғыш рет балама кандидаттар ұсынылған жоғарғы кеңес сайлауына академик Ө.Жолдасбековпен бірге дауысқа түсіп, жеңіліп қалды да, басқа қызметке ауысып кетті... Менің көңілімді азынаулақ болса да жабырқаңқылыққа түсірген, белгілі бір есеппен орайластырылған аппараттағы алғашқы қастандық әрекеттер осылай аяқталған еді. Соңынан мен де өзімді қатаңырақ ұстап, мінез көрсете бастадым. Әңгіме Шәкәрімнің, Ахмет Байтұрсыновтың, Мағжан Жұмабаевтың, Жүсіпбек Аймауытовтың, әсіресе Міржақып Дулатовтың « ісін » қайта қараумен, кезінде өрескел қателіктер мен бұрмалаушылықтарға жол берген партиялык, құжаттардың күшін жоюмен, « Наурыз мейрамымен », Солженицын сияқты « керең де кердең сәуегейдің ( « Егемен Қазақстан » ) « Комсомольская правда » газетінде жарияланған сандырағымен, сол сияқты қазақ тілінің мәртебесін көтерумен байланысты болғандықтан қол қусырып отыра беруге болмайтын еді.
Әсіресе кейіннен қазақтың « бес арысы » атанып кеткен Шәкәрімнің, Ахмет Байтұрсыновтың, Мағжан Жұмабаевтың, Жүсіпбек Аймауытовтың, Міржақып Дулатовтың « ісін » қайта қарайтын Орталық Комитеттің комиссиясы жұмыс істей бастаған тұста « алашордашыларды ақтап жатыр » деп менің өзіме шабуыл жасағысы келгендер неден де болса тайынатын емес еді. Осындай шетін жағдайды ескере отыра, мәселені бітістіру мақсатымен Қазақ ССР Ғылым академиясының вице-президенті, академик Жабайхан Әбділдин басқаратын, құрамына « бесеудің » жақтастары да, қарсыластары да, тіптен « бітіспес » жаулары да енгізілген Орталық Комитеттің арнайы комиссиясының алғашқы мәжілісінде алдымен өзіме сөз сөйлеуге тура келді. Біз солай өстік. Істеген « қылмыстарын » да біле бермейміз. Ал сіздер, алдыңғы қатарда отырған ағаларымыз – академик С.Кеңесбаев, академик М.Қаратаев, ақын Ә.Тәжібаев, ғалым-филолог Ә.Шәріпов, кімнің кім екенін жақсы білесіздер. Бұлар нендей қылмыс істеді, нені бүлдіріп қойды, айтыңыздар. Ал қазір айтпасаңыздар, қашан айтасыздар, оны да біліп алайық. Қашанғы « жабылған қазан жабулы » қала береді. Мен, әрине, Мағжанды немесе Жүсіпбекті оқымайын деп жүргенім жоқ.
Кітаптарын табу қиын, сирек қордан да әлдеқашан алынып тасталған, архивтен де мардымды ештеме таба алмадық. Ендігі бар үміт елдің қолында сақталғандарында, Бірігіп жұмыс істесек, Прокуратура, Сот, МВД, КГБ бізге көмектесер деп ойлаймын, көп нәрсенің бетін ашып алуымызға болатынына кәміл сенемін. Ұсыныстарыңызды соза бермей, тезірек дайындаңыздар. Осыны айттым да залға қарадым. Ақсақалдар ләм деп аузын ашпай отырып қалды. Екінші қатарға орналасқан орта буынның өкілдері ( олардың арасынан Ә.Әлімжановты, Р.Сыздықованы т.б. Үшінші қатарға орналасқан жастар жағы да өздеpi тұжырымдаған мәселелерін ортаға салып, пікір алмасып жатқандай көрінді. Прокуратура, Жоғарғы сот, МВД, КГБ орындары да архивін ашып, комиссияға көмек көрсететін болсын. Осыны айтып, мен орнымнан тұрдым. Менің кетіп бара жатқанымды көріп С.Кеңесбаев: « Өзбекқали, мен саған алғыс айтайын деп едім, жасының ұлғайғанына қарамастан, бірі ака­демик, бірі корреспондент мүше болып Академияның алғашқы құрылтай жиналысына қатысқандардан қалған Кеңесбаев пен Базанова ғана екен. Оларды сол бұрынғы жалақысымен Академияның Президиумына ақылшылар ( советниктер ) етіп қалдырыңыздар деген екенсің. Сол үшін саған көптен көп рахмет » – деді.
Бірақ бүгінгі комиссияда қаралғалы жатқан мәселеге қатысты тағы да ештеңе айтқан жоқ. Бір ай өткеннен кейін С.Кеңесбаев Әбділдинге барып: « Анада әлгі хатшы бала бізге нендей тапсырма берген еді, ұмытып қалыппын, құдай жарылқағыр, өзің тағы да бірдеме айтып түсіндірші » дегенді айтыпты. Әбділдин тәптештеп тағы да түсіндіріп бергеннен кейін « Казахстанская правдаға » А.Байтұрсыновтың ғалымдығы жайлы орта қолды ғана мақала жазып беріпті. Комиссия жұмысының барысында М.Жұмабаевтың 1960 жылғы сот арқылы ақталғаны жөніндегі құжаттың жоғалып кеткені белгілі болды. Ал қалған төртеуі жайлы ондай мәселе қою да ешкімнің ойына келмепті. Мағжанның сот арқылы ақталғаны жайлы қаулы жесірі – Зылиха әжейдің қолындағы көшірмесі арқылы қалпына келтірілді. Ал қалғандары жөнінде мәселе комиссия арқылы қойылып, тез арада өзінің шешімін тапты. Тағы бір қиыншылық Орталық Комитеттің арнайы комиссиясының ұсынысымен саяси жағынан ақталған аса көрнекті ғылым мен мәдениет қайраткерлерінін шығармаларын бастырумен байланысты еді. Мәселен, Мағжанның өлеңдерін Зылиха әжейдің көмегімен ғана жинастырып алдық. Соның алдында ғана әжей шөбере қызымен бірге менде болған еді.
Сәлемдесіп болғаннан кейін: – Қарағым, менің кәрі қойдың жасындай да ғұмырым қалған жоқ шығар ( ол кезде әжей 94 жаста еді ), ол жағы бір аллаға мәлім. Тым болмаса Мағжанымның бір томдығын қолыма ұстап өліп кетсем деген арманым бар еді. Соған жетсем деген едім деп көзіне жас алды. Мен: – Әжей, амандық болса ол тілегіңізге де жетесіз. Қазір « Жазушы » баспасы Мағжанның бір томдығын дайындап өндіріске тапсырды. Тез арада жарық көріп қалар. Оған сене беріңіз, – дедім. Осы бір сәтте Зылиха әжейдің шөбересі сөзге араласып: – Ағай, сіз « Айсұлу әлде қай сұлу » деп басталатын атамның өлеңін білесіз ғой. Сол Айсұлу осы кемпір. Өзінің Мағжанын ешқашанда ұмытпайды. Шынында да кітаптың жарық көруін тездететін құдірет болса, әжемнің бақытының шегі болмас еді, – деп сөзін аяқтады. Мен оған: – Солай болады, қалқам, сенің өзіңнің де мәселені қадағалағаның жөн болар. Жәрдем керек болса телефон соғарсың. Екі күннен кейін « Жазушы » баспасы Мағжанның бір томдығына қазақ поэзиясының ақсақалы Әбділда Тәжібаевтың алғы сөз жазатыны келісілгені жайында хабарлады.
Мен Әбекеңнің « сақалын » ғана емес, ақындығын сыйлап, қарсылық білдірген жоқпын. Мұны естіген Зылиха әжей 60 жылдарда Мағжанды қаралауға бар күшін салған Ә.Тәжібаевтың мезгіл талабымен өзгере қалып, оған басқаша баға бере бастағаны ұятсыздық. Мағжан Жұмабаев пен Әбділда Тәжібаевтың есімдерін бір кітаптың ішіне қатар орналастыра көрмеңіздер. Бұл Мағжанның әруағын қорлау, сыйламағандық болар еді, – дегенді айтыпты. Енді қайттік деп « Жазушы » баспасының директоры Қ. Найманбаевқа телефон соғып, мүмкін Ж.Аймауытовтың 1925 жылы жазылған тәп-тәуір алғы сөзімен шығарсақ қайтеді десем, сол күні бір жалпы дәптердің бірнеше бетін толтыра, көсілте қаріптермен жазылған Ә.Тәжібаевтың хаты келді. Онда: « Сен неге түсінбейсің, мен де Мағжанның алдында арымды тазалап алуым керек емес пе? » – деген өкпе айтылған екен. Тағы да Найманбаевпен хабарласып, Зылиха әжеймен кездесіп бір келісімге келу керек екендігін ескерттім. Не керек, әжеймен араға Мағжанның туысқандарын салып жүріп, ақыры Ә.Тәжібаевтың да, Ж.Аймауытовтың да жазған алғы сөздерін бірдей басып шығаруға келісімін алыпты. Өкінішке қарай, Ә.Тәжібаевтың жазғанынан Мағжанның әруағы ал­дында кешірім сұраған немесе « арын тазалап алуға » тырмысқан пиғыл көре алмадым.
Бұл кезде менің « достарым » да бостан-бос қарап отыра алмайтындай еді. Бірде, мен Алматыда жоқта, Орталық Комитеттің бюросының кезекті мәжілісі жабылар алдында, басқа жағдайда « тәңір жарылқағыр, өз басыңды-ақ қарық қылып ал » деуге тұрарлық, « сау » жүретін уақыты бола бермейтін бір азаматтың « талап » етуімен Республиканың « бас идеологы » жөнінде мәселе қаралыпты. Бірақ Бюро мүшелерінен қолдау таппағаннан кейін Нұрсұлтан Әбішұлы әңгімені аяқсыз қалдырыпты. Мұны мен іс сапарынан қайтып оралған соң жабық бюро мәжілісіне қатысқандардан естідім де Ануфриевке ( екінші хатшы ): « Мынауыңызды тоқтатыңыз, әйтпесе менде де ауыз бар, тілім де жеткілікті » дедім. Ол болса « күшік үреді, керуен көшеді » дегенді айтып, көңілімді жұбатқандай болды. А.Устинов басқа қызметке ауысып кеткеннен кейін оның орнына бұрынғы оқу министрі, соңынан министрлік кеңейтіліп, Білім министрлігінің мәртебесіне ие болғанда министрдің бірінші орынбасарлығына тағайындалған Мырзатай Жолдасбеков келді. Расын айтсам, бұрын министр болып, алдын-ала дайындап берген қағазға қол қоя салуға дағдыланған осы бір азаматтың қанша іс тәжірибесі мол десек те, аппарат қызметіне құнтсыздығы көріне бастады.
Ол кезде біз қазақ, ұйғыр мектептерінің оқыту жоспарына, бағдарламаларына жастарға имандылық-эстетикалық тәлім-тәрбие беру жүйесін енгізу жөнінде үкіметке ұсыныс әзірлеп жатқан едік. Бір жолы мен оған: « Мырзатай, бөлімнің атынан ұсынылғанымен пісуі жетпеген құжатқа мазмұнымен таныспай-ақ қол қойып, маған жібере салғаныңа жол болсын » деуім мұң-ақ екен ол бірден шарт кетіп: « Сіздің қыр соңыма түсіп алғаныңызға қарағанда, мені Камалиденовтың адамы деп жүрген шығарсыз. Мен ол кісіні танымаймын да, тіптен білгім де келмейді » дегенін естігенде өз құлағыма өзім сенбей, « Ау, мынаған не болған, сонша қымсынатындай, Камалиденов мемлекеттік қылмыскер емес қой, қызмет бабында кемшілік әркімнің басында бола береді, сонда не, Зақаш Камалиденұлының кезінде қызметке тағайындалғандардың бәрі бүгін табанын жалтыратуы керек пе? Жоқ, тым келте қайырады екенсің, жігітім » деген ойға батып, есікті тарс жауып, кабинеттен шығып бара жатқан қызметтесімнің жотасына қарап қала бердім. Мен оны ентігін бассын деген оймен тоқтатқан да жоқпын, тек он бес минут өткен соң қайтадан шақырып алып, инциденттің осымен біткенін ұқтырғандай боп, басқа бір өтініш айтып, шығарып салдым.
Нұрсұлтан Әбішұлы да, мен де қазақтың көне дәстүрін, тұрмысын, ауыз әдебиетін қадір тұтатын ғалым ретінде Мырзатайға ерекше көзқараста болатынбыз. Бірде мен Жолдасбековке жұмыстан кейін бір жаққа барып қайтатынымызды ескерттім. Бұл Қазақ ССР өнеріне еңбегі сіңген қайраткер, педагог-хореограф Ольга Всеволодовна Всеволодская-Голушкевичтің басшылығымен қазақ билеріне машықтанатын « Алтынай » халық биі ансамблін құруға қам жасалып жатқан кез болатын. Оған Мырзатай секілді дәстүрлі өнерге қанық азамат бас-көз болса, жас ұжымның тезірек аяғынан тұрып кетуіне болады екен-ау деген үмітпен репертуарымен таныссын деп ансамбльдің репетициясына шақырған едім. Ол болса бұрын-соңды өзі көрмеген қазақтың ежелгі халық билеріне де, би-ойындарына да, этнографиялық ұлттық киім-кешегіне де қызыға қойған жоқ. Керісінше, өзінің мұндай ұсақ-түйекпен айналысуды қаламайтынын аңғартқан боп: « Өз-еке, сіз мені жақсы отырып дем алатындай бір орынға жетелеп келе жатқан шығар десем, репетицияға алып келгенсіз бе, қалай » деп әңгімесін әзіл-оспаққа айналдырмақ болды. Сонан кейін-ақ, мен Мырзатайды мұндай мәселелерге араластыра бермейтін болдым.
Өйткені бөлім меңгерушілерінің қайсысын алсақ та біздегі идеологиялық комиссия арқылы қабылданған « Жаңарып жатқан қоғамдағы мәдениет », « Бұқаралық жұмыстың саяси әдістері », « Жастарға имандылық-эстетикалық тәлім-тәрбие беру жолдары », « Қазақстандағы тіл саясаты мен тіл құрылысы », тағысын тағы тақырыптар бойынша басшылыққа алынатын тұжырымдарды партия ұйымдарына ұсынуға қатысты өз міндеттері де басынан асып жататын. Көп ұзамай Мырзатай Жолдасбеков президент аппаратына қызметке ауысты да оны алмастырған Қуаныш Сұлтанов партиялық идеологиямен байланысты мәселелерді мезеттің талаптарына сай қайта реттеуге кірісіп те кетті. Ал, мезеттегі жағдай көңіл жұбататындай емес еді. Басқаны былай қойғанда, партия өзінің төл ісі болып табылатын идеологиялық қызметтің өзіне немқұрайды қарай бастағаны сонша, Мәскеуден бұрынғыдай күнделікті тапсырма, бағыт-бағдар ала бермейтін болғанбыз. Партиялық идеологияға қатысты көп сұрақ, ұсыныстар жауапсыз қала беретін. Мәселен, 1989 жылғы Жоғарғы Кеңес сайлауына дайындық үстінде КПСС Орталық комитетінде болған кеңесте партия басшылығы бізден, идеология қызметкерлерінен, сайлау науқанына араласпауды талап етті. Мұны кім қалай ұқса, солай басшылыққа алды. Ал сайлаудың нәтижесі ойдағыдай болып шыға қоймағаннан кейін, бұған партия комитеттерін жазғырған сөгіс естідік. Тағы бірде Мәскеудегі Қоғамдық ғылымдар академиясында болған семинар-кеңесте маған да сөз тиіп қалды.
Мүмкіндікті пайдаланып қалмақ болып: « Біз осы қазір ленинизмге қандай көзқарастамыз? Босқа әурешілікке салынып жүрсек, турасын айтыңыздар. Орталық Комитеттің ұстанатын бағытын, пікірін біз де біліп алайық. Әйтпесе мерзімді баспасөзде, телерадиохабарларында Ленинге, оның іліміне ашықтан-ашық шабуыл жасала бастағалы қашан? Әлде жағдай осылай жүгенсіз кете бере ме? » дегенімде кеңесті жүргізіп отырған хатшыдан Ленин ескерткіштеріне кептеуіл қоюды ұмытпаңыздар дегенді ғана естідік. Мен бұған қанағаттана қоймай: « Бізде Қазақстанда, әзірше Ленин ескерткіштеріне қауіп-қатер төніп тұрған жоқ. Әңгіме бүгін ескерткіштерді ғана емес, ленинизмді қорғау жөнінде болып отырған жоқ па? » дегенімде төрде отырған партия ардагерлерінің, залдың ықыласынан басқа әсер алатындай ештеме көре алмадым. Әлі есімде Бас хатшының ереуілге шыққан Донецк кеншілерінің өкілдерімен кездескенде сөйлеген сөзінде сіздер төменнен, біз жоғарыдан қысым жасап көрейікші, сонда жағдай түзелмей көрсін – дегені. Қазіргі басшылар митинг атаулыға онша мән бере қоймайтын болып алды ғой, ал ол кездегілер митингке біреулер жиналып жатыр десе-ақ орындарынан үдере түрегелетін. Бірде таңертеңгі сағат 9-дан бастап Республикалық партия мектебінде лекция оқып тұрсам, Ануфриевтен записка әкеліп берді. Онда тезірек жет, алаңға жұрт жиналып жатыр деп жазылған екен.
Апыр-ау, сонша не болып қалды екен деп екі сағаттық лекцияны 1 сағат 20 минутта бітіріп, алаңға келсем, шынында да мың қаралы адам жиналып қалыпты. Олардың арасынан Ануфриевті көре алмай, өзіміздің қызметкерден осындағы бір қазақ мектебінен өрт шыққаны жайында жұрттың у-шу болып жатқанын біліп, Орталық Комитеттің қабылдау бөлмесіне барсам, бәрі сонда екен. Залдан Ануфриевтен басқа Байжановты, Төлебековті, Сұлтановты, қаланың басшыларын көрдім. Орта жастағы біреу партияны сыбап-сынап жатыр екен, бірақ менің келгенімді байқаған соң сабасына түсе қалды. Күнде араласып-құраласып жүргендіктен бе қайдам, әйтеуір бейресми ұйымдардың белсенділері бізден айылын тартатын. Сұлтанов маған қарап жымиып күлді. Кейіннен мұның мәнісін сұрағанымда ол маған әлгі адамның мен келгенге дейін бет бақтырмай сөйлеп, сізді көрген соң; « Өз-еке, жаңа ғана партия түк істемейді деп сіздерді жазғырған едік, олай емес қой, оғаштау кетсек кешірерсіз, бүгін партия да аз күш салып жатқан жоқ, тек қазақ мектебін өртеп жатқанда мыналардың қол қусырып отырғаны, Ардаев дегеннің ( « Известия » тілшісі ) анық-қанығына жетпей-ақ газетке ақпар беріп үлгіргені жанымызға батып кеткені ғой » деп жуып-шайған болып жатты.
Мен Нұрсұлтан Әбішұлының Алматыда жоқ екенін ескертіп, бәлкім, ертең келіп қалар, мүмкіндігі болса сіздермен кездесер, мұны ол кісі өзі шешеді. Ал енді мына алаңға жиналған жұртты тарқатыңыздар, өрттің себебін анықтайық, мүмкін ол электр желісінен шыққан болар, басы-қасында болған ешкім жоқ қой, дегенімде ол менімен келіскендей болды. Ардаевтан тексерудің нәтижесі бойынша газетке қысқаша ғана ақпар ( корреспонден­ция ) бере салуды өтіндім. Ертеңіне бірінші хатшымен кездескенде әлгі адамдар өздерінің жағдайын айтып ( біреуіне пәтер, біреуіне телефон керек дегендей ) жайына кетті. Тексертіп қарағанымызда, өрт деп жүргені ешқандай қазақ мектебіне жасалған қастандық емес, тозығы жеткен электр желісінен шыққан от болғаны дәлелденді. Республика басшылары ( бірінші хатшыны қоса ) Мәскеуде бір үлкен жиында болатын. Күмісжан Өмірбаевамен ( үкімет төрағасының орынбасары ) ақылдасып, біз де митингке барып, студенттерді тыңдап қайтпақ болдық. Алматы медицина институтының үлкен залында өткізілген митингке екі мыңға жуық студент қатынасты.
Жиналғандардың алдында сөз сөйлеген республика прокуроры Ғ.Елемесов болса, қандай шаралар белгілегенін айтып берудің орнына 1986 жылғы оқиға кезінде кімнің қай жерде тұрып, не істегені жайлы, « ескі әңгімесіне басып кеткендіктен », ызаланған жұрт оны да, басқа да құқық қорғайтын орындардың басшыларын сөйлетпей тастады. Шығып сөйлегендердің ( әңгіме 1986 жылғы желтоқсан оқиғасына қатысты болғандықтан ) « Өзбекәлі аға »!, « Өзбекәлі аға! » деп маған жалтақтай бергенін көріп, оның үстіне Сафуан Шаймерденовтың кейбір шешендердің сөзін қостап « бұған өзіміздің жақсы көретін хатшымыз Өзбекәлі Жәнібеков не айтар екен? » деп қақпалағанын есітіп, маған да мінберге көтерілуге тура келді. Мен қысқаша сөйледім. Желтоқсан оқиғасына қатысты мәселелерді бүге-шігесіне дейін мұқият тексеріп, нақтылы ұсыныстар енгізетін депутаттық комиссия құрылатынын және үкімет тарапынан айыпты деп танылмай сот, прокуратура және милиция қызметкерлеріне шара қолданылатынын, жазықсыз кінәланған жастардың « ісі » қайта қаралатынын айтып, жұртты тыныштандырғандай болдым. Сөйтіп, алғашқы бүкілқалалық митинг қақтығыссыз-соқтығыссыз тарады. Бірақ сол күйі түнде-ақ Мәскеуде жүрген бірінші басшымызға « Жәнібеков жиналғандарға отпор бермеді, жұрттың тыныштығын бұзып, аузына келгенін лаққандарға тойтарыс жасамады » деген мәліметтеме ( депеша ) жетіп те үлгіріпті.
Сонымен не керек, бірінші хатшы екі күннен кейін жаңа митинг өткізіп, студенттерді тыңдайтын болды. Мұны көрген Күмісжан: « Ал енді Нұрекеңнің өзінің студенттерге қалай отпор бергенін көрейік » деп қасыма келіп отырды. Митинг сол залда болды. Сонша студент тағы да жиналды. Сол әңгіме айтылды. Сол бұрынғы берілген уәде қайталанды. Тек бұл жолғы митингке қатысқандар желтоқсан оқиғасының жазықсыз құрбандарын еске алып орындарынан тұрды. Төрде отырған басшымыз да сахна сыртындағы көмекшісінен бір құжат сұратқан боп орнынан тұрып, оған дейін саны да, аты-жөні де беймәлім 1986 жылғы желтоқсан құрбандарын еске түсіру рәсіміне қатысуға мәжбүр болды. Жасыратыны жоқ, бұрын алдын ала орайластырып қойылатындықтан ба, қайдам, мұндай сәт көзге түсе бермейтін. Әйтсе де үлкеннің беделін құрмет тұту сияқты атадан алмасып келе жатқан қасиетті дәстүрдің шайқала бастағанын сол митингтен көрдім... Бәлкім, бізге, бұрын қалаған министрін шақырып алып тапсырма беруге дағдыланған Орталық Комитеттің басшы қызметкерлеріне жаңа жағдайға үйлесе қою оңайға түспеген болар. Олай дейтінім алғашқыда өздерін қоярға жер таппай, идеологиялық бөлімнің жұмысына да килігіп кетіп жүргендер болды.
Бірде мен өзіммен қатар жүрген әріптесімнің Алматыдағы сла­вян қауымдастығына барып, анық-қанығына жетпей-ақ, оның экстремистік басшылығының қылықтарына жоғары баға беріп, құптап келгенін көрдім. Мұның есесіне өзіне сеніп тапсырылған әлеуметтік-экономикалық саясаттың шешімін таба алмай булығып жатқан мәселелерімен тереңірек айналысса, қоғамға да, бұрынғы беделінен айрыла бастаған партияға да пайдалырақ болатын еді. Сөз орайына қарай тағы бір айта кетейін дегенім, өзіне бекітілген партия ұйымдастыру бөлімінің, іс басқармасының жалпы бөлімнің, партиялық бақылау комиссиясының қызметіне, сол сияқты партия шаруашылығына қатысты мәселелер аздық қылғандай, біздің бөлімнің жұмысына орынсыз араласа берген соң, бір жолы Ануфриевпен де ренжісіп қалғаным бар-тын. Біздің де өз жоспарымыз бар, идеологиялық қызметке қатысты ыңғайтабыстарымыз бар. Бостан-босқа ұятқа қалмас үшін біздің қызметімізге мен арқылы араласқанымыз жөн болар дегенді айттым. Ол қызараңдап, әбіржіп қалды.
Қысқа мерзімде, ағымдағы мезеттің әр түрлі қисысында қызмет істесе де, жаңа құрылымдарға басшылық еткен Әбіш Кекілбаев, Күмісжан Өмірбаева, маған кеңесшілікке бекітілген Сейділда Көпбаев ( қазір арамызда жоқ ), Нұрсан Әлімбаев, Ас­қар Егеубаев, сол сияқты Саяси үрдістер социологиясы орталығының жетекшісі Сейіт Қасқабасов, Баспасөз орталығының жетекшісі Ербол Шаймерденов, көмекшілерім – Сансызбай Нұркамалов, Владимир Печерских секілді қызметтестерім де әрқашан орындарынан табылып ( бұл әрине кабинеттерінен – деген мағына бермейді ), мезгіл ерекшеліктерімен айқындалған сан алуан оқиғалардың қою ортасынан көрініп жүрді. Өз басым республиканың партия белсенділігі ( активі ) жөнінде де осындай пікір айтқан болар едім. Десек те біздің елде қалыптаса бастаған Коммунистік партияға теріс көзқарасты оның пайдасына өзгерте алмайтынымызға көзіміз жете бастаған еді. Бұл партияның ақырына келе жатқанын аңғарта бастаған тұсы бола­тын. Олай дейтінім бұрын шетелдік баспасөзде, басқа да ақпарат құралдарында кеңес үкіметінің саясатына қайшы келетін пікір айтылса-ақ, шұғыл түрде жауап қайтаратын ТАСС, АПН тағы басқа да насихатшы орындардың өз пікірін немесе үкіметтің көзқарасын жария ете бермейтін болып алғалы қашан.
Тіпті Кеңес Одағы жойылардан екі жылдан астам уақыт бұрын, АҚШ-тың бұрынғы мемлекеттік хатшысы З.Бжезинский бейтарап орыс баспасөзі арқылы кеңес империясының тез арада өзін-өзі тарату жолымен құлайтынын бізге паш еткен жоқ па? Мұны қостаған да, даттаған да пікір айтқан кеңес жағы болған жоқ. КПСС Орталық Комитетіне, Горбачевқа 1963 жылғы Кариб дағдарысы кезінде президент Кеннедидің ұйғарымымен бірнеше нақтылы пункттен тұратын Кеңес Одағын құлатуға бағытталған американдық жоспар қабылданғаны, оның Рейганның, Буштың кезінде қайтадан дәлденгені және тікелей басшылыққа алынғаны белгілі бола тұра, кеңес жағынан қарсы әрекет жасалмады. Ал мұның бәрін жиып тастағанда, 1991 жылғы « тамыз төңкерісі » дегеннің кезінде Горбачевтың елді иесіз қалдырып, іс-түзсіз құрып кеткені, онан « Форос тұтқынының » көбін еске салатын жұпыны куртка киіп, арнайы ұшақпен Мәскеуге қайтып оралғаны, Ельциннің Ресей Жоғарғы кеңесінің мәжілісінде Горбачевты тұрғызып қойып, « бәсеңдік » үшін Коммунистік партияға ( КПСС ) тыйым салған шешімге қол қойғаны барлық теледидар көріп, радио тыңдайтын қауымның көз алдында өткенін қалай ұмытарсың.
Керек десеңіз, сол жылғы желтоқсанның 9 жұлдызында Кеңестік Одақты құраған басқа республикалардың келісімінсіз-ақ ( мұнан артық залымдық бола қоймас ), Беловежское пущеге ( Белоруссия ) жиналған Ресей, Украина, Белоруссия басшылары Кеңес Одағын тарқату туралы шешімге қол қойғанда Мәскеуде, Кремльде өз орнында отырған Горбачевтың шын мәнінде ары таза болса ( менің бұған күмәнім бар ), қолында шектен тыс үкімет билігі, қарауында армия, авиация, флот, КГБ, МВД, қазіргі заманғы байланыс коммуникациялары, ақпарат құралдары бола тұра, нақтылы іске талпыныс жасамағанын басқаша түсінуге болмайтын еді. Оларды қайтадан тәптештеп жатудың қажеті бола қоймас. Десек те біздегі өзгерістердің сыр-сыйпатына көңіл аудармасқа қақымыз жоқ. Несін жасырайық, Қазақстан тәуелсіздігін жариялағаннан кейінгі бес жылда екі рет парламент сайлауын, екі рет бүкілхалықтық референдум өткізіп, көп мәселелерді « конституциялық жолмен » реттеп алғанымыздың өзі қажағаймен таңба басқандай болды. Соның арқасында мемлекеттің жаңа Конституциясын қабылдап, Елбасының өкілеттігін тағы бір мерзімге ұзартып алдық. Егер бұл шын мәнінде саяси-әлеуметтік тиянақтылыққа жұрттың қолын жеткізетін бірден-бір тәсіл болса, бұған да шүкіршілік етейік, оқушым!
Тоқсаныншы жылдар мен үшін дүниежүзілік өркениеттің алтын бесігі іспетті, тарихы мыңдаған жылдарға кететін ескі мәдениеті бар Азия елдеріне – Лаосқа, Непалға сапарыммен де қызғылықты болды. Лаосқа мен КПСС делегациясын басқарып барғандықтан негізгі мақсатымыз Лаос халықтық демократиялық партиясының ұсақ ұлыстардың тілін, мәдениетін дамытудағы іс-тәжірибесімен танысу болғандықтан елдің президенті Пхуми Вонгвичитпен ( ол партияның атынан ұлтаралық қатынастарды да үйлестіреді екен ) кездескенде естіп-білгендеріміз, жергілікті ұйымдарда көргендеріміз Лаоста кішігірім халықтардың мәдениетін сақтап қалатындай тәп-тәуір іс-тәжірибесі жинақталғанын байқатты. Бұл жайлы делегация өзінің КПСС Орталык Комитетіне жолдаған хабарламасында атап көрсетті. Ал енді елден алған әсеріміз жөнінде әңгімелейтін болсақ, Лаос жері, әсіресе тау бөктерлері, сол баз-баяғы американ авиациясы жарақаттаған, қансыратқан қалпында қиыршық тастары сыртқа шығып қалған шұңқырлармен айшықталған күйінде құс ұшар биіктен қарағанда сары ала, қотыр-қотыр болып көрінеді екен. Ал жердегі көргеніміз азғантай халыққа жасалған қастандықтың « қарғыс атқырлап » тұратын көрінісі ретінде резина төселген жолақтармен кез келген бомбалайтын ұшақтарды қабылдап-ұшыра алатын далалық аэродромный қалдығы болды. Тегі әуеде американдықтардың, жерде лаостықтардың басым болғанын « Тас құмыралы аңғарда » болғанда күштірек сезінгендей болдық. Лаостықтар аласа бойлы, бет пішіні жағынан бізге ұқсас халық.
Бұл оның арғы атасының о баста Алтайдан Қытайға Қоныс аударғаны жайлы гипотезаны растайтын сияқты. Қайсыбіреулерінің биіктігі 1,5-2 метрдей, ал екінші біреулері бір метрдей немесе сәл биігірек, ал үшінші біреулері бір метрдей ғана, осы бір үлкен аңғарға өз атын берген тас құмыралар не үшін қашалған? Сонда не Лаос елі шараптарын түгелдей бір жерден ішіп келген бе қалай? Оның үстіне мұнда тау басында ескі жүзімдіктер болды дегенге сену қиын. Ал егер бұлар өлік жерленген табыт болса ше? Біздің жақта мұндай дәстүр ертеде болған. Өлікті ашық алаңға апарып тастап, ит-құсқа жегізгеннен кейін, күн қағып, әбден қаңсыған сүйегін құмыраға салып жерге беретін дәстүр ғылымға көптен белгілі. Сіздерде бәлкім, тас құмыраларға салып, ашық аспан астында қалдыратын болған шығар дегенімде тыңдап отырғандар менімен келісті. Қалай еткенде де Лаостағы « Тас құмыралы аңғар » басқа елдерде кездеспейтін бірден бір тарихи ескерткіш, мемлекет қарауында болуға тұрарлық объект деген қорытындыға келдік.
Дүние жүзіндегі ең биік Гималай тауларына орналасқан Непал корольдігінің үстімен ұшып келе жатқанда бұрын мұнда болмаған жолаушы онда-мұнда сорайып, көкке мойнын созған « сегізмыңдықтарға » таңдайын қақса, Катмандуға тақап келгенде елдің астанасын жан-жағынан қоршаған таудың жотасына дейін салынған тұрғын үйлерді, ұқсатылған егістіктерін көріп тағы да қайран қалады екен. Гималайдың сұлу да қатал табиғатының әр түрлі қисынында өмір сүрген непалдықтар бәріне де көніккен төзімді халық. Тау жоталарының жалында кішкентай атыздарға орналастырылған азынаулақ егістігін жамап-жасқау үшін арқасына асынған себетіне топырақ толтырып алып Катмандудан бір шақырым, кейде онан да биігірек көтерілетін жұрт болмысынан үнсіз, бірімен бірі ым қағып та « сөйлесетін » болғандықтан езу тартып, жымия бермейді екен. Катмандудың тұрғын халқының арасында қымбат бағамен төменнен жер сатып алуға қауқары жоқтары таудағы егістігінің маңынан үй тұрғызып, сонда қоныс теуіп қала беретіндіктен көршілерімен күнделікті сөйлесудің қажеті де шамалы болса керек. Оған қатысқан ресми делегациясының құрамында менен басқа Жезқазған облыстық кеңес атқару комитетінің төрағасы Шәріпбек Шардарбеков болды. Непал премьер-министрі К.К.Бхаттаранмен, Непалдың шетелдермен достық қоғамының басқарма мүшелерімен болған кездесулерде екі елдің арасында достық және мәдени байланыстарды онан әрмен дамытудың мүмкіндіктері қарастырылды.
Непалдағы Қазақстан күндеріне қатысқан « Алтынай » халық биі ансамблі ұқыпты іріктелген, асқан шебер орындаушылықты талап ететін қазақ билерінен құрастырылған қызғылықты бағдарлама ұсынып, жиналғандардың көңлінен шыққанын сахнаға қайта-қайта шақырған қол шапалақтаудан, бүкіл залды басына көтеріп кетіп отырған « Жарайсыңдардан! » да байқадық. Непалдықтарға қазақ биінің бұрамы, орындау тәсілдері, киім ерекшеліктері, мәңгі есте қаларлықтай бояу-нақышы қатты ұнағанын шығып сөйлегендерден де естідік. Катмандудағы кеңес мәдени орталығының қызметкерлері таңданғанын жасыра алмай, « біз қазақта дәл осындай жоғары билеу мәдениеті бар деп ойламаған едік » десе, ондағы Кеңес елшісі Қ.Құлматов: « Менің қайран қалғаным сіздерге дейін мұнда өзбек, молдаван, эстон артистері де өнер көрсеткен еді, бірақ оларға дәл бүгінгідей қошемет болған жоқ. Мен « Алтынайға » шығармашыл табыс тілеймін » дегенді айтты. Шынында да, езу тартып күле қоймайтын, күн ұзын бір ауыз сөз сөйлей бермейтін непалдықтардың әрбір жаңа биден кейін еденді тарсылдатып, қол шапалақтап, қазақ бишілеріне сұқтанған кейіп білдіргенін біз де көрдік. Өнердің күші міне осындай баурап алатын мүмкіндіктерінде екен. Ғажайып, тамаша үйлесімділік. Непал – жері тар, таулы болғанымен табиғи ресурстары мол ел.
Оның сан түрлі ағаш өскен қалың ну ормандарын былай қойғанда, шақырымнан астам биіктіктегі жарқабақтан сызық түзеп, құлап аққан сарқырамаларын көргенде қанша байлық игерусіз жатыр деп ойлайсыз. Адам тіршілігінің ең алғашқы іздерін ашқан тарихи-археологиялық орындарға бай Непал жері, оның өзіндік сәулет өнері, этнографиясы, халықаралық туризмді, спортты дамытатын бірден бір мүмкіндіктері бар осы бір кішігірім мемлекеттің аса бай, қазіргі заманғы жұрттардың қатарынан тез арада-ақ орын алатынына кәміл сеніммен елге оралдық. Тоқсаныншы жылдарда мен қазақтың дәстүрлі өнерін тарихи-этнографиялық тұрғыдан зерттеуге қатысты шығармашыл ізденістерімді жалғастыра түстім. Ал 1991 жылғы 22-сәуірде Одақтық Ғылым Академиясының Сібір бөлімшесіндегі тарих, филология және философия институтының арнаулы кеңесінде ғылыми баяндамам тыңдалып, тарих ғылымының кандидаты деген атаққа ие болдым. Шығып сөйлеген ресми оппоненттерім – тарих ғылымының докторы Н.А.Алексеев, ғылым кандидаты X.А.Кауанова екі бірдей монографияның негізінде жасалған ғылыми баяндама түріндегі диссертация қай жағынан алып қарасақ та ғылыми-танымдық, сарамандық мәні бар, этноөнертану ғылымына қосылған күрделі үлес болып табылады дегенді айтып, диссертантқа бірден тарих ғылымының докторы деген атак, беру жөнінде ұсыныс енгізді.
Тарих ғылымының докторы Г. Г. Санжиев диссертанттың зерттеп-білгендері жан-жақты, мұнда ең кем дегенде бес кандидаттық диссертация ( халық киімі, қолтума өнер, сәулеткерлік, әуездік-әуендік дәстүр, би өнері ) жатыр. Зерттеудің хронологиялық шегі де ұзақ уақытгы – XVIII ғасырдың аяғынан қазіргі заманға дейінгі мерзімді қамтиды. Сондықтан мен де Ө.Жәнібековке бірден ғылым докторы деген атақ бергенді қостаймын дегенді айтты. Академик А.П.Деревянко болса, сөз жоқ, Ө.Жәнібековтың жұмысы мазмұнының күрделілігі мен диапазонының кеңдігіне қарай жоғары бағалануға тиіс дегенді айта келе, диссертанттың ғылыми зерттеулерінен оның Георгидің, Уәлихановтың, Потаниннің еңбектеріне тән дәстүрлерді жалғастырып келе жатқаны белгілі болып отыр. Біз әдетте ғылыми жаңалық ашқанда оны қағазға түсіру мен нақтылы ұсыныстар енгізу жағына ғана мән береміз. Ал бүгін біздің алдымызда баяндама жасаған диссертант ашқан жаңалықтарын өндіріске ендірумен де айналысады екен. Оған кепіл – қалпына келтірілген киім нұсқалары, халық аспаптары, бұрын құрып біткен деп есептеліп келген кілем үлгілері, халық билері, тағысын тағылар. Мұның бәрі диссертацияның кандидаттық деңгейден асып түсетінін көрсетеді.
Менің де оған ғылым докторы деген атақ беруге қарсылығым жоқ деп манадан бері үндемей, төмен қарап отырған диссертацияның ғылыми жетекшісіне қарады да, ол алдыңдағы қағазынан басын көтеріп, өзгеше ыңғай көрсете қоймаған соң: « Бәлкім, осы диссертацияны докторлық деңгейде қарауға үш-төрт айдан кейін қайтып оралсақ қайтеді, өйткені біз қазір диссертацияны докторлық мәртебеде қарағанымызбен ВАК ( жоғарғы аттестациялық комиссия ) сынықты сылтау етіп, кері қайтарып жіберсе, қайтадан қорғауға тура келетіні тағы бар деп сөзді бітірді. Қарсы пікір айтқандар болмады. Сонымен диссертация кандидаттық мәртебеде қабыл алынды да кейіннен мен оның соңынан қуып ешқайда барғаным жоқ. Ғылыми кеңестің мәжілісінде қабылданған шешімге қайтып оралатындай Тарих және этнология институты басшыларының белсенділігін де көре алмадым. Сол жылдары бір орнына келген шаруа « Рауан » баспасында « Арқас » тарихи-танымдық басылымдар сериясының ашылғаны болды. Оған редакция алқасының төрағасы болып мен белгілендім. Төрағаның орынбасарлығын Баспа директоры Жарылқасын Нұсқабаев өз міндетіне алды. Серияның редакция алқасының құрамына белгілі ғалымдар Халел Арғынбаев, Рахманқұл Бердібаев, Сейіт Қасқабасов, ақын Асқар Егеубаев, қоғам қайраткері Зейнолла Серікқалиев, журналист Бақыт Сарыбалаев енді.
Бұрын тарихи-этнографиялық тақырыпка қалам түрткендердің көпшілігінің тіл білмегендігінен немесе хабарлама жасағандардың сауатсыздығынан қазақ атауларын дұрыс пайдалана алмағандығына байланысты орфоэпияның, этнологияның, ономастиканың онсыз да шымшытырық мәселелерін қиындата түскені мәлім. Аталған серия бойынша шығатын кітаптардың қалың көпшілікке арналатынын ескере отыра, бұрынғы басылымдарда кездесетін кейбір терминдер мен атауларды ( гидронимдерді, эпонимдерді, этнонимдерді ), қайта қарап, қазіргі заманғы белгілі жүйеге келтірілген терминология негізінде беріп отыру, оқырманның басын қатыра бермес үшін ескертпелердің де бәрін бірдей бермеу ұйғарылды. Кезекте – « Қазақтың тұңғыш этнографтары », « Насабнама » атты басылымдар. Осылардың арасында « Жолайырықта » атты халық сәулеткерлігіне арналған менің кітабым « Арус » корпорациясының демеуімен, түгелдей соның қаржысына көпшілік тиражбен шығарылғандықтан, халықаралық « Қазақ тілі » қоғамын қолдау мақсатымен басылымды таратудан түскен қаражат толығынан нарықтық қатынас жағдайында тапшылыққа душар болған осы бір ұйымның әжетіне жаратуына берілсе екен деген ұсынысты қабыл алған едім. Алайда, қаражат ташпылығынан облыстық, қалалық, аудандық ұйымдарымен күнделікті байланысын үзіп алған « Қазақ тілі » қоғамы кітапты тарата алмай, оның тиражының басым көпшілігін жыл жарымға жуық өзінің қоймасында ұстап, жақында баспаға қайтарып берді.
Қоғам басшыларының 1992 жылы бір топ халық депутаттарының құрылтайшылығымен ұйымдастырылған « Арқас » қазақ тілі мен мәдениетін өрбіту қорын өз қарамағына алып, көптеп-көмектеп қаражатын толықтыра отыра, қоғамның мүддесіне пайдаланбақ болған талабынан да нәтиже шыға қоймады... Бірде үйдегі жұмыс орнымда қағаз жазып отырсам, телефон аппараты қойылған жозының жанындағы орындыққа жайғасып алып, кітап оқыған кішкентай немере қызым Әзел: – Ата! Ата! Мынаны тыңдаңызшы, Ыбырай бабамыз мынандай бір керемет өлең жазып қалдырған екен: « Өнер, білім бар жұрттар, Тастан сарай салғызған. Айшылық алыс жерлерден Жылдам хабар алғызған... » Қандай тамаша, үйлесімі қандай әдемі?! Бесішпі класқа енді ғана көшкелі жатқан немеремнің ел басыларының мекен-жайын, байлардың тұрақтарын кәдімгі қоқыр-соқыр, ескі-құсқы сақталатын сараймен шатастырып, « оны неге тастан тұрғызады » демегеніне, « айшылық алыс жерлерден » онсыз да күнде хат келіп жатқанда, « жылдам хабар алғызғаны » қалай? Ойланып көрші – дедім. Ер жеткен соң түспеді уысыма, Қолымды мезгілінен кеш сермедім ». Немерем болса мұны да өзінше жалғастырып: « Ғылым таппай мақтанба Орын таппай баптанба Құмарланып шаттанба Ойнап босқа күлуге.
Бес нәрседен қашық бол Бес нәрсеге асық бол Адам болам десеңіз. Талап, еңбек, терең ой, Қанағат, рахым, ойлап қой – Бес асыл іс көнсеңіз. Болмасаңда ұқсап бақ Бір ғалымды көрсеңіз. Ондай болмақ қайда деп, Айтпа ғылым сүйсеңіз. Сізге ғылым кім берер, Жанбай жатып сөнсеңіз » – дегенді айтты. Соның алдында ғана осы бір қызымның « Бес арыс » дегендер кімдер? Олардың қатарына Ілияс Есенберлинді жатқызуға бола ма? Байқап қарасам, баланың ана тілін білетінінің пайдасы осындайдан көрінеді екен. Әзел қазір ана тіліне жетік бола бастағандығынан да шығар, ойлау, салыстыру жолымен орыс, ағылшын тілдерін де қатар игеріп келеді. Немере қыздарымның үлкені Мәдина орыс тілді бала бақшаның тәрбиесінен өткендіктен де болар, бесінші класқа барғанда қазақ тілінің грамматикасын ұға бермейтін болып алды. Қанша түсіңдірсек те « бастауыш », « баяндауыш », « анықтауыш », « толықтауыш », « етістік » дегендерді ұғына алмаған соң орыс мектебіне ауыстыруға тура келді. Бірақ орыс тілді орта мектепті бітіргенімен, сол төрт-бес жыл қазақша оқығанының арқасында Алматыдағы Әлем тілдері университетінің қазақ бөліміне оқуға түсіп, мектепте жетіспегендерін қайтадан толықтыра бастады.
Қазір орыс, ағылшын тілдерін қазақшамен қатар үйреніп білуде. Ана тілін білгеннің құдіретін осылайша немерелерімнің басынан көріп жүрмін. Қайсы бір мырзалар болса, қазақша білмесе білмей-ақ қойсын деп балаларын бірден ағылшын тіліне үйретпек болып жанығуда. Апырау, адамға қай тілді білсе де зияны бар ма, қазақ тілінің бүкіл түркі тілдеріне жол ашатыны тағы бар, мұны неге ескермеске. Кейде өзімнен өзім отырып, қайсыбіреулердің балаларын қазақша оқытуға құлықсыз екенін көріп қайран қалам. Шамасы, халықаралық бизнес тілін білсе жетіп-артылар дейтін шығар. Олай болса халқының тілін білмейтін баланың көкірек көзінің ашыла қоймайтынын, ананың ақ сүтімен бірге от басы-ошақ қасынан алынатын ұлттық қасиеттерді құрметтеуден, адамгершіліктен, имандылықтан нәрегей қалатынын қалай түсінуте болады? Оның үстіне ана тілін жете игерген азаматқа өзге тілдерді үйренудің оңайға түсетінін де күнделікті өмірден көріп жүрген жоқпыз ба?! Мәселен, қазақ тілін білмей тұрып, түрік тілін үйренуге тырмысудың ешқандай қисыны жоқ. Бірде мені белгілі түрік сәулеткерімен кеңесуге шақырған стамбулдық фирма айтылатындарды тәржімалауға түрікше оқыған қазақ қызын шақырған екен. Неткен бейшаралық десеңші.
Сол қыз менің қазақша айтқандарымды түрікшеге аудара алмаған соң ( Алматыда туып өскен, Мәскеуде оқыған екен ) орысша сөйлесуге тура келді. Өз халқының тілін осынша менсінбейтіндерден не үміт, не қайыр?! Тегі, мұндайлардан бойды аулақ салған жөн болар. Менің мәселенің бұл жағына көңіл бұрып отырған себебім Қазақстанда жылдар бойы шет тілдерін, әсіресе шығыс тілдерін үйреніп білуге мән берілмей келгенімен байланысты еді. Сондықтан да 90-жылдарда орнына келген тағы бір шаруа Қазақ мемлекеттік Ұлттық университетінің құрамында Шығыстану факультетінің ашылуы болды. Жасыратыны жоқ, біздегі ғылыми, шығармашыл интелли­генция, инженер-техник қызметкерлері жылдар бойы шет тілдерін біле бермейтін болып тәрбиеленді. Тіптен кандидаттық минимумның өзін формальды тапсыру кеңінен өpic алды. Шет тілдерінде реферат, мақала жазу деген атымен болмайтын. Қазақ тарихының көптеген тұстарын, ол өмірге келтірген соны мәдениеттің, дәстүрлі өнердің, ел басынан кешкен оқиғалардың өзіндік ерекшеліктерін тек араб, парсы, қытай, үнді, жапон, түрік, монғол, әрмен деректері арқылы ғана ашуға болатыны ескерілмеді. Әйтпесе, шығыстану факультетінін өзі Қазақ университетінде көрші Өзбекстандағыдай, осыдан кем дегенде елу-алпыс жыл бурын ашылуга тиіс еді.
Алматыдағы шетел тілдері педагогтік институтын да алдақашан университет деңгейіне көтеруге болатын еді. Ел басқарған лауазымдылардың жалтақтығынан исламның діни наным-таным сатыларымен қатар араб, парсы тілдерін жете игеретін мұсылман оқу орындарына да бірлі-жарым болмаса абитуриенттер бере алмай келдік. Сонымен не керек, мұндай өзекті мәселеге мән берілмегендіктен, көп мүмкіндіктен құралақан қала беріппіз. Тіптен әр қилы сәттерде осы бір көптен бері шешімін таба алмай келе жатқан мәселе жайында сөз қозғала қалса ақ, сынықты сылтау етіп, жүре тыңдайтын лауазымды азаматтарды да көрдік. Өзгені былай қойғанда, университет басшыларының өздері де ( шамасы, жаңадан басталатын азабы мол шаруамен айналысқысы келмейтін болса керек ) нақтылы ұсыныс енгізуте келгенде әні-міні деп бұлтара беретін. Сондықтан университеттің бұрынғы ректоры Мейірхан Әбділдинмен қатаңырақ сөйлесуге тура келген еді. Соңғы рет 1989 жылы Мәскеуде өткен мұғалімдердің Бүкілодақтық жиынында Қазақстанның сол кездегі жоғары және арнайы орта білім министрі Шайсұлтан Шаяхметовпен екеуін бірдей қатыстыра отыра, Шығыстану факультетін ұйымдастыру жөнінде ұсыныс енгізуді талап еттім. Үкіметке жолданатын ұсыныста болашақ факультеттің заттық-техникалық базасын дамыту арқылы оны бірте-бірте арнайы институт дейгейіне көтеру жағын қарастыру қажет екенін де ескерттім.
Сөйтіп, 1989 жылғы 27 маусымда Қазақ мемлекеттік университетінің құрамында тұңғыш рет шығыстану факультеті ұйымдастырылды да 1989-1990 оқу жылынан бастап студенттер қабылдана бастады. Оған толық жағдай жасау үшін факультеттің оқу корпусін, жатақханасын салу; « Қазақ университеті » баспасын ашу; шығыстанушы мамандар дайындаудың сапасын арттыру мақсатымен, қазақ тіліне жетік жастардың шығыс тілдерін оңайырақ игеретінін ескере отыра, абитуриенттер таңдағанда қазақ мектебін бітіргендерге басымырақ көңіл бөлу, тағысын тағы шаралар белгіленді. Қазақстанның аса ipі жоғары оқу орынындағы шығыстану факультеті өмірге осылай келген еді. Араб, парсы, қытай, кәріс, жапон, урду, түрік т. б. тілдерден білікті мамандар дайындайтын факультетсіз Қазақтын Ұлттық университетін қазір бөле жара алып қарау қиын. Факультеттің қызметін үйлестіру ісінде оның алғашқы деканы болған белгілі ғалым, қазір сол университеттің проректоры, филология ғылымының докторы, профес­сор Әбсаттар Дербісалиев үлкен іскерлік көрсетті. Әйтсе де негізгі ауыртпалық университеттің ректоры Көпжасар Нәрібаевтың үлесіне тиген еді. Бірін бірі көптен білетін, сыйластығы жарасқан адамдардың бірден қол үзісіп кеткенін қалай түсінуге болады? Әлде араларыңызға от тастағандар болды ма? Бір жолы маған шетін мәселелерге келгенде сауал қоюға әрдайым дайын тұратын қазымыр журналистердің бірі осындай да сұрақ қойған еді.
Соған жауап берудің реті бүгін түскеніне өзім де қайран қалып отырмын. Өз басым, тағыда айтамын, тағдырыма ризамын. Күнделікті күйкілжің үшін ешкімді кінәлағым келмейді. Ел басының бірге істесетін қызметтестерін өзі таңдап алуына қақы бар. Тегі « Жолдасыңды көрсет, сонда сенің кім екеніңді айтып берейін » дейтін халық мәтелі де босқа айтылмаса керек: 1989 жылы маусым айында Г.В.Колбин басқа қызметке ауысуына байланысты Қазақстан Компартиясы Орталық комитетінің бірінші хатшысының міндетінен босатылды да, оның орнына әуелде Жоғарғы Кеңестің төрағасының, кейіннен – Қазақстан Республикасы президентінің мәртебесіне де ие болған Нұрсұлтан Әбішұлы Назарбаев сайланды. Менің қуанышымның шегі болған жоқ. Көптен бері қатар жүріп, бірге өскендей жас досыңа осындай үлкен сенім білдіріліп жатса, оған қалай қуанбассың. Бірақ менде, мұнымды әркім әр қилы түсінетінін білем, іштей қуанышым сыртқа елірте салатын қасиет болмайтын. КПСС Орталық Комитеті бұл жолы Қонаевты босатқандағы орашолақтығын ескере отырып, басқаша қимылдап, Алматыға инспекторларын арнайы жіберіп, пікір сұрастырып, мәселені алдын ала тиянақтап алған болатын. Олар Орталық Комитеттің бюро мүшелерімен де жеке-жеке кездесіп, пікір алмасқан еді.
Heгe екені белгісіз, менімен сөйлескен инспектор алдымен М.Мендібаев жөнінде пікірімді біліп алғысы келетіндей ниет білдірген соң, Алматы облаткомында қызмет істеген кезімде ( Меңдібаев ол кезде обкомда бірінші хатшы ) көріп-білгенімді айтып бердім: – Бәлкім, сіздер оны керемет ұйымдастырушы деп білетін шығарсыздар, экономиканы да жақсы білетін болар, тәңір жарылқасын, қарсылығым жоқ, бірақ кермағыз, қатыгездігі мен тәкаббарлығы басынан асып жататын адам. Ал енді сонда сіздің ойыңызша бірінші хатшылыққа кімді ұсынуға болар еді? Мен оны 1962 жылдан білем. Көз алдымда жұмысшыдан үкімет басшысына дейін өсті, экономиканы да жақсы біледі. Іс тәжірибесі де жеткілікті. Қай жағынан алсақ та дайындығы мол қызметкер. Басқа оған бара-бар келетін адамды көріп тұрған жоқпын. Кейіннен бюро мүшелерін, үкімет төрағасының орынбасарларын Г.В.Колбиннің кабинетіне шақырып, мәселені алдын ала талқылағанда, шамасы Мәскеуден келген өкілмен бір жарым сағат сөйлескеннен кейін бар ой-пікірімді айтып-жеткізгендей болып отыра беріппін. Өзгелер болса жарыса сөйлеп, оны көкке көтеріп, мақтап-мадақтап жатты. Мен сөз сұрайын дегенде кешігіп қалғанымды сездім. Қалай қарағанда да пендешілік қой, Нұрекеңнің мені әдейі үндемей қалды деп ойлағаны ықтимал.
Солай бола тұра, мәселеге қайта оралып, жағымпаздана қалуды ыңғайсыз деп таптым. Ол да сыр білдірген жоқ. Г.В.Колбиннің кейде « ағынан жарылса » ойына келгенін ақтара салатын әдеті бар-тын. Бір жолы Назарбаев үшеуміз бірге отырған сәтте: « Сіздер, ең потенциалды екі қазақ, мені қолдамайсыздар » деп қалғаны. Мұндайда не айта қоярсың, үндеген жоқпыз. Бірақ осы бір қас қағымда, бәлкім, маған солай боп көрінген болар, Нұрсұлтан Әбішұлының жүзінде бұған дейін өзіме беймәлім сезім ұялағандай болды. О, пәни дүние-ай, мен өзін бірінші басшылармен тепе-тең ұстауға тырмысып жүрген жан емеспін ғой. Орталық Комитетке хатшылыққа сайлана қоям деген ой да ( билікке тырмысу тегі, әлсіздерге тән қасиет болса керек ) үш ұйықтасам түсіме кірмеген шаруа еді. Мен үшін Мәдениет министрінің лауазымы да жетіп-артылатын еді, оған бұлар көне қойды ма? Маған өзім таңдап алған өмірлік қағидаттарым, мақсат мүддем бар еді, тегі солардың ұштығынан шықсам да аздық қылмас еді-ау. Енді келіп, аса потенциалды екі қазақтың қатарына қосып, мына кісі арамызға залымдықпен от салып отырған жоқ па деген ойда калдым. Мен Назарбаевтың өзіме көрсеткен қолдауын есімнен шығарған емеспін.
Әйтпесе, сырттан келген Колбин Орталық Комитеттің хатшылығына ұсынатындай мені қайдан білсін. Ал Камалиденов орнына ұсыныпты-мыс деудің қисыны тағы жоқ. Мұндай ұсыныстың Құбашевтан ( сол кездегі екінші хатшы ) шығуы неғайбіл. Ұсынысын тек Нұрсұлтан Әбішұлы ғана Колбинге жеткізіп-өткізе алатынын жақсы білетінмін. Несін жасырайын, оның қолтығына кіріп алып, менің атыма қауесет, өсек-аяң таратып жүргендердің баршылық екенін байқайтын едім. Ал Нұрекең болса, мұндай шетін мәселе бойынша сыр шертетін ашық пікір алмасуға бара бермейтін. Шымкентте болған бір кездесуде Колбин мені мадақтап сөз сөйлеп, ұзақ қол шапалақтау үстінде қызметіме ризашылығын білдіріп: « Сіздердің жерлестеріңіз Орталық Комитетке хатшы болып сайланғалы аса келелі мәселелердің дәйекті шешімін табуға бетбұрыс жасай бастадық » депті. Мұны естісімен мен Нұрекеңе: « Апырау, бірінші хатшыға осындай көптірме пікір айтудың қажеті бар ма? Оны әркім әр қилы саққа жүгіртіп жүрсе ше? Осыдан ақ болашақ бірінші хатшының ( оның сондай болатынына менің күмәнім жоқ еді ) өзіме деген көзқарасының күрт өзгере бастағанын сездім. Бақталастық пиғылдың менде болмағанымен бәсекелес адам болып көріндім бе, қайдам, әйтеуір арамыздан шынайылық кеткенін бұрынғыдай ақылдасып, бірлесе қимылдаудан қалғанымыздан да аңғаруға болатын еді.
Болашақ Елбасының « бәрін білем » деп өзінің ой-түйсігіне сенгенімен, адамдардың өзара қарым-қатынасының ( әсіресе олардың бірі басшысы, екіншісі қосшысы болса ) бір сөзбен айтып жеткізуте болмайтын осал жақтарын ұғынуға іс-тәжірибесі жетісе бермейтін. Әйтпесе мен өзімді « елдің жағасы, ұлттың ағасы » ретінде ( кейбіреулер осы­лай деп дәріптеген екен ) керсете қояйын деп жүрген жоқпын ғой. Мұны түсіне қоймайтыны лепірме жастықтың әсері шығар дейін десем, ол азамат та алпысқа қарай кетіп барады... Бірінші хатшымыздың қаламаған кісісін қабылдамайтынын, қабылдаса да көп күттіріп, діңкесін құртып қалжырататынын бұрыннан білетінмін. Бірде алдын ала келісіп барғанның өзінде сынықты сылтау етіп, мені де қабылдау бөлмесінде ұзақ отырғызып қойғаны бар-тын. Кабинетіне кіріп барғанда ( басқасын былай қойғанда, жасым үлкен ғой ) кешірім сұраудың орнына: « Кейде, Өз-еке, осылай бола береді » дегенді айтты. Келесі бір жолы тағы да сондай қылық көрсеткен соң көмекшісіне « Керек болсам, айтарсың » деп кетіп қалдым. Бірақ мені іздеткен жоқ. Сөйтіп үміт пен күдік жетегінде күндер өтіп жатты. Бұл мезетте жалғыз мен ғана емес, Орталық Комитеттегілер бұрынғыдай бірінші хатшысынан күнделікті тапсырма ала бермейтін болып қалған еді.
Мұнысы үшін, бәлкім, президентті кінәлаудың да қисыны жоқ шығар. Кім білсін, бұл Елбасының әркім өз басымен ойлап, өзінше қызмет істеуге дағдылансын дегені де болар. Ол жағы өзіне ғана белгілі. Тоқсаныншы жылдардың басында Қазақстанда өріс ала бастаған бейпілауыз демократия партия баспасөзінің беделін түсіре беру мақсатымен оған республикалық бюджеттің есебінен шығарылып келіпті-міс деген жала жапқан болатын. Ал шынтуайтына барсақ, партия баспасөзі ешқашан үкіметтің есебінен өмір сүрген емес. Оған партияның өз қаражаты да жетіп артылатын. Керісінше, Алматыда шығатын барлық газет-журналдар түгелдей Қазақстан КП Орталық комитетінің баспасында жарық көретін. Бұл жөнінде арнайы баспасөз конференциясында, партиялық ақпарат құралдарында айтылды. Бірақ оған құлақ асқан демократтар болған жоқ. Партия баспасөзі жайлы қалыптаса бастаған теріс пікірді саябырсыту мақсатымен, Жоғарғы кеңес өзінің « Халық кеңесі », « Советы Казахстана » газеттерін, Министрлер кеңесі арнайы экономикалық журнал шығара бастағанын ескере отыра, біз « Егемен Қазақстан », « Казахстанская правда » газеттерін 1991 жылдың 1 қаңтарынан бастап Орталық Комитеттің өз органдары етіп қайта құру жөнінде ұсыныс жасадық.
Мәселе алдын ала келісілгенімен, партия мен үкімет билігінің тізгінін бірдей ұстаған басшымызға Саяси Бюроның қаулысына қол қойғыза алмай В.Г.Ануфриев ары-бері жүгірумен болды. Аталмыш қаулы күшіне енетін де басылымдар жаңа құрылтайшыларының атымен шығатын 1991 жылдың 1 қаңтары жақындап келе жатқандықтан, қаулыға қалайда қол қойғызу үшін дайындалған құжаттарды алып, жаңа жыл қарсаңында, кешкі сағат 9-ға қарай бірінші хатшыға өзім бардым. Ол үйіне қайтуға дайындалып жатыр екен, қаулының жобасына үндеместен қол қойып берді. Әйтсе де сол кеште оған көптен бері көрген зәбірімді айтып салдым да жаңа жыл қарсаңында мазасын ала бермейін деп шығып кеттім. Менен кейін бір-екі минутқа кірген Ануфриев маған келіп: « Мына кісіге не болған, тіптен әбіржіген қалыпта отыр ғой » дегенді айтты. Мен: « Оқасы жоқ, орнына келе қоймаған бір шаруаға ренжіген шығар » дей салдым. Оларды қала сыртындағы демалыс үйіне орналастырдық ( Нұрсұлтан Әбішұлымен Семенованың келесі күні кездесетіні келісілген болатын ).
Тамыздың 19 күні таңертеңгі сағат 9-ға қарай Семенованы қалаға алып келмек болып, демалыс үйіне бара жатқанда радиодан Горбачевтың денсаулығының нашарлауына байланысты президенттің міндетін мұнан былай атқара алмайтын болғандықтан өкілеттігі толығынан вице-президент Янаевтың қолына көшкені, күнделікті басшылық үшін мемлекеттік төтенше жағдай комитеті ( ГКЧП ) құрылғаны, елде ішінара жекелеген аудандарда төтенше жағдай енгізілетіні жөнінде естідім. Болған іске бізден бетер қайран қалған Семенова кеше мұнда жүрерде Янаевта болғанда оның жүріс-тұрысынан немесе сөз саптауынан мұндай оқиғаның азын-аулақ нышанын да байқамағанын айтып ( осыған қарағанда партия басшылығы дайындалып жатқан төңкерістен бәрі бірдей хабардар болмаса керек ), Мәскеуге телефон соғып, қал-ахуалды білмек болып еді, Орталық Комитеттің хатшыларының біреуі де орнынан табыла қоймады. Сағат 9-дан 20 минут өткенде Өмірбаева ( Орталық Комитеттің қоғамдық ұйымдармен байланыс бөлімінің меңгерушісі ) мен Федулованы бірінші хатшының қабылдау бөлмесінде қалдырып, Семеновамен екеуміз Назарбаевтың кабинетіне кіріп барғанда көргеніміз оның Мәскеуден алынған телеграммаларды оқып, болған оқиғаны Орталық Комитеттің хатшылары Ануфриевпен, Байжановпен бірге талқылап жатқаны еді. Оған біз де кірісіп кеттік, әйтсе де нақтылы жағдай әлі де айқындала қоймағандықтан тұжырымды пікір айтуға болмайтыны көрініп тұрды. Нәтижесінде оқиғаның артын күте тұруға келістік.
Соңғы екі күн ішінде қалыптасқан қал-ахуалға қарап, бізден жауап күтіп отырған мыңдаған партия қызметкерлеріне бірдеме айтудың өзі қиын еді. Мемлекеттік төңкерістің ( егер 19 тамыздағы оқиға шын мәнінде осындай сыйпатта болса ) қозғаушы күштері, бағыт-бағдары, алдына қойған мақсаты жайлы нақтылы жадығаттар бізде болған жоқ. ГКЧП дегеннің ел алдында масқара боп, екпінді қимылдай алмағанына қарағанда, мұнда да бір гәп бар сияқты еді. Ол жағы кейіннен де ашылмай қалды. Әйтеуір тәңір жарылқағыр Горбачевтың Форостағы саяжайынан табыла қойғаны елдегі шым-шытырық жағдайға бәсеңдік әкелгендей еді. Ар жағын көре жатармыз деп жүргенде, Ельциннін Коммунистік партияға ( КПСС ) тыйым салғаны белгілі болды. Республика басшылығы Қазақстан Коммунистік партиясын шұғыл түрде социалистік, социал-демократиялық бағытта қайта құруға бел байлап, ұйымдастыру жұмыстарына кірісіп те кетті. Десек те бұл үйлесімі келмейтін екі қозғалысты жасанды түрде біріктіруте тырмысқандық еді. Мұның қандай нәтиже бергенін көп ұзамай-ақ көре бастадық. Кеңестік идеологияда ұзақ жылдар бойы тозығы жеткен жаттанды қағидаттарға негізделген мазмұн мен сыртқы түрге басымырақ көңіл бөлініп келді. Шынында да біз не үшін күреспедік десеңші?
Мал қыстату да, қозы алу да, жүн қырқу да, көктемгі егіс те, егін орағы да, еңбек өнімділігі де, құрылыс сапасы да... бәрі-бәрі де « майдан » болып жарияланып, партия ұйымдарынан олардың алдыңғы шебінен көріне беру талап етілетін. Ащы болса да анығын айтсақ, бұрынғы идеология қызметкерлерінің қайсысын алсақ та, осындай « майдандардың » күлкілі де қайғылы мезеттерінен « тәлім-тәрбие » алып, өмір зандылықтарын басынан кешті емес пе? Идеологиялық қызметтің тыйымдылығынан гөрі сыртқы пошымына көңіл аударыла беретіндіктен, партия ұйымдарында қалыптасқан саяси-идеялық және мәдени-ағарту жүйесінде формализм мен стандарттау, догматизм мен дүмшелеу кеңінен өрістетілді. Мысалға, басқаны балай қойып, өзімізге көптен белгілі саяси оқу дегенді алатын болсақ, бәлкім, 20-жылдарда жұрттың басым көпшілігі сауатсыз, саясаттан түйсік-түсінігі шамалы, нәрегей шағында үйірмелік түр қажет те болған шығар, бірақ жетпіс жыл өткеннен кейін де қазіргі заманғы әлеуметтік коммуникациялардың, ақпарат құралдарының қызметімен толығынан пайдалана алатын мүмкіндіктері бар, жоғары немесе аяқталған орта білімді қоғам мүшелерін догматизм мен дүмшелікке итермелейтін саяси оқу жүйесін тықпалай берудің қажеті бар ма еді?!
Өкініштісі, саяси оқуға күдіктену партиялық идеологияға сенімсіздікпен қарағандай болып көрінетіндіктен, партия комитеттері құрғақ сәуегейлікке бой ұсынып, мәселенің бұл жағына көңіл аудара бермейтін. Нәтижесінде партиялық үйірмелер мен саяси мектептерден теориялық семинарларға дейін оқу жылының басында бір-екі рет дәріс өткізетін де жылдың аяғында тағы бір рет жиналып, толық курстан өтсін-өтпесін тыңдаушыларды келесі сатыға көтеретін де мұндайда « жабулы қазан жабулы » күйінде қала беретін. Осындайды көре тұра, оған қарсы шаралар белгілеп, кемшіліктерді жоюға іс-қаракет жасайтын басшы орындар да көріне бермейтін. Біз Торғай облыстық партия ұйымында осындай шектен тыс келеңсіздіктерге жол бермес үшін нақтылы шаралар да белгілеп көрдік. Мұның өзіндік себептері де бар-тын. Бірде Қима ауданындағы « Есіл » кеңшарында болғанда жылма-жыл формальды түрде бір сатыдан екіншісіне көтере бергендіктен ең жоғарғы сатыдан саналатын ғылыми коммунизмді « үйреніп-біліп » жатқан шала-шарпы білімі бар кочегарларды, истопниктерді, кептеуілге тұратындарды, кеңсе қызметкерлерін көріп қайран қалған едім. Обком хатшысының өзі дәріске қатысып отырғандықтан, басшының алдында ұятқа қалғысы келмеген насихатшы жазып алғандарын судыратып оқып шықты. Сұрақ бергендер табыла қоймаған соң, « қалай, ештеме түсіндіңдер ме? » деп сауал қойғанымда тыңдаушылардан « түк ұққанымыз жоқ » деген жауап алдым.
Оның үстіне саяси сабақ орыс тілінде өтті. Әрине ол азаматқа орыс тілінде жұмыс істейтін басқа бір түрді ұсыну ешкімнің ойына келмепті. Саяси оқу барлық ұйымдарда бірдей негізінен осындай дәрежеде өткізілетіндіктен жаттандылығы да, догматизмі де, дүмшелігі ( начетничество ) де жетіп артылатын. Тағы бірде осы ауданның « Терісаққан » кеңшарында болғанымда көргенім де дәл бүгінгідей есімде қалды. Саяси дәріске қатыспақ болып мұнда дүйсенбі күні келгенімде ( ол кезде саяси оқу дүйсенбі сайын өткізілетін ), партком хатшысының көзі шарасынан шығып кете жаздап: « Сіз кешіріңіз, біз бір себеппен оқуды бұл жолы сәрсенбіге қалдырған едік » дегенді айтты. Мақұл, ендеше мен басқа ұжымшарға-ақ бара қояйын деп кетіп калдым да, сәрсенбі күні тағы да қайтып оралсам, парторг байғұс ( менің ауданда уәкіл болып жүргенімді қайдан білсін ) құлап қала жаздады. Қайта-қайта кешірім сұрап, үйірмелердің сенбі күні жиналатынын айтты. Сонымен не керек мен мұнда сенбі күні де келдім. Бұл жолы ұжымшардағы саяси үйірмелердің дәрісіне қатынасу үшін аупарткомның бірінші хатшысы, ауатком төрағасы, аудандағы кәсіподақ, комсомол ұйымдарының басшылары да келген екен.
Есептеп қарасақ, мұндағы партия, комсомол, кәсіподақ және жергілікті кеңес тарапынан белгіленген « оқу » түрлеріне ( олардың жалпы саны 16 екен ) әр қайсысына екі-екіден шаққанда 32 насихатшы керек екен. Оларды қайдан таба қойсын? Бекіткендерінің де кім екені белгісіз болып шықты. Әйтеуір барлығы жабылып жүріп, 16 түрден жетеуін ғана жинай алды. Дәріс өткізетін орын таба алмай, директордың кабинетіне дейін бөліске салыпты. Сонда қазақтың « көрпеңе қарай көсіл » дейтіні есіме түсті. Ау, үйірме түрлерін айқындағанда олардың тыңдаушыларының санына қарай дәріс өткізетін орындарын да анықтап алу керек емес пе еді? Үйірмелердің бір қатары оқу жылының жартысына жуығы өткенімен бірінші рет жиналып жатқандықтан мардымды дәріс өткізе алмады. Оқу бағдарламаларының, оқу құралдарының әсіресе қазақ тілінде жетісе бермейтіні сөз болды. Ал Арқалықта қазақ тіліндегі жадығаттар өтпей тұратын. Сөйтіп, бір бірімізге реніш сезімімізді білдіріп, ұрыспай-керіспей тарқастық. Ертеңіне партком хатшысын облыс орталығына өзіммен бірге ала кеттім де, саяси оқуға қажетті құрал-жабдықтардың әсіресе қазақ тіліндегілерін түгелдей сатып алғыздым да, жүк машинасына арттырып, өзін бірге отырғызып шығарып салдым.
Осы бір оқиғадан кейін бүкіл облыстық партия ұйымы бойынша саяси оқуға қатысты мәселелерді қайта реттеуге тура келді. Ең алдымен оқу мерзімін жергілікті жағдайға лайықтап ыңғайластырдық. Әдетте Одақ көлемінде саяси оқу 1 қыркүйекте басталып, маусымның басында аяқталатын. Енді біз оқу жылын жұртпен бірге бастағанымызбен көктемгі егіспен байланыстыра отыра, 22 сәуірге, В.И.Лениннің туған күніне қарай бітіріп, оқу жылының қорытындыларын бұрынғы белгіленген тәртіп бойынша, Орталық комитетке жыл сайын маусым айында тапсырып отыратын боп келістік. Саяси оқу бұдан былай, бұрынғыдай араға бір апта салып емес, қыс кезінде апта сайын сенбі күндері өткізілетін болды. Өйткені Торғайдың жағдайында көктемгі егіске дайындыққа мамырдың басында-ақ қызу кірісіп кететін. Бізге мұны ескермеске болмайтын еді. Оқу бағдарламасы бойынша тыңдаушыларды бұрынғыдай оқысын-оқымасын келесі сатыға секірте бермейтіндей етіп, келесі жылы бағдарламаға сәйкес биылғы жеткен жерінен әрмен қарай жалғастыратын еттік. Бастауыш ұйымдарда белгілі бір тақырыптар бойынша насихатшы-мамандар жетісе бермейтінін ескеріп, оларды аудан немесе облыс орталығынан арнайы жіберіп отыру көзделді. Обкомның жанынан ұйымдастырылған үш жыддық партия мектебінің жұмысы да қайта қаралды. Оған жетекші болып обкомның бірінші хатшысы С.Құсайынов белгіленді. Бірінші жылы қабылданғандарға жетекшілік етуді мен өз міндетіме алдым.
Екінші жылға оқуға қабылданғандарға обком хатшысы Е.М.Башмаков, үшінші жылғыларға обком хатшысы Қ.Тұрысов жетекшілік етті. Оқу жеке-жеке топтастырылып, бірінші, екінші, үшінші жылғы оқыту кестелері бойынша жүргізіліп келді. Осылайша кімнің қай жылы оқып жатқаны ескеріле бермейтін бұрынғы формализммен бір жолата қоштасуға тура келді. Семинарлар да сөйлеу, реферат жазу, емтихан тапсыру енгізілді. Лекциялық насихатты да, саяси хабарламашылар мен үгітшілердің жұмысын да өмір талабына сай қайта құра бастадық. Лекция оқитындардың қолына берілетін жолдамаларға қай кеңшарға барып, қай бөлімшеде, кімдердің алдында, қай тілде сөйлейтініне дейін көрсетілетіні орынды болды. Әйтсе де шешімін таба алмай келе жатқан осыншама қыруар мәселелердің алдын ала бастағанымызбен, онда қызмет істеген төрт жарым жылда атқарылған жұмысқа қанағаттануға болмайтын еді. Басты себебі саяси оқуға деген ықыластың, жауапкершіліктің шамалы екендігінде еді. Жасыратыны жоқ, барлық ұйымдарда бірдей насихатшының, саяси баяндамашының, хабарламашының, үгітшінің білімі, лекторлық шеберлігі тыңдаушылардың деңгейінен асып түсе бермейтін. Бұл салада тағы бір реформа қажет екені көрініп қала беретін. Мәселені ақпарат құралдары арқылы, әр түрлі семинар-жиналыстардағы пікір алмасу кезінде де, тіпті Орталық комитеттің идеология бөлімінің алдына тікелей мәселе қойып та көрдік.
Партия басшылығының мұндай шетін жәйттерге тереңірек мән бермейтін болып алғаны сонша, партиялық идеологияда қалыптасып үлгерген келеңсіздіктер оны толғандыра қоймайтын. Ал бір облыстың жағдайында іске асырыла бастаған шаралар жалпыға бірдей ортақ талап қойылмағандықтан жемісті бола бермейтін. Партиялық үгіт-көпшілік жұмыстарының да мазмұны, түр-түсі, әсіресе көрнекілігі сын көтере бермейтіндей шегіне жеткендіктен оларды да қайта құруға тура келді. Ұрандарды қазақ және орыс тілдерінде жазғызып, уақтылы алмастырып отыру жағы қарастырылды. Үгітші ұжымдардың жұмысы айқындала түсті. Әртүрлі жиналыстарда, кездесулерде орыс тілімен қатар қазақша сөйлеу дағдыға ене бастады. Кітап саудасы жандана түсті. Облыс аймағында бұрын небәрі төрт қана кітап магазині болған екен, үш жылдың ішінде олардың саны 89-ға жетті. Радиореле желісі іске қосылды. Облысты жаппай радиоландыру аяқталды. Көп мәселе идеология қызметкерлерінің іс-қарекетінің тиымдылығымен байланысты болғандықтан, бұған да жете мән бере бастадық. Тіпті И.В.Сталин заманынан бастап ақ, « партияда бәрін кадрлар шешеді » деген қағиданың дағдыға еніп, басшылыққа алынғанымен нақтылы өмірде осындай ұлағатты мәселеге көңіл аударыла бермейтін. Тіпті база боларлық білімі барлардың өзі партия қызметіне жоғарылатыла бермейтін.
Бірде Алматы облысынын Күрті ауданында болғанда кеңшардағы партия ұйымы хатшысының « әліпті таяқ » деп білмейтіндей дәрежеде екенін көріп қайран қалғаным бар-тын. Ол болса: – Сіз мені кешіре көріңіз. Малмен жұмыс істеуге дайындалған мен сияқты пақырды ( ол мамандығы бойынша мал дәрігері болатын ) адамдармен жұмыс істеуге қосқаннан « не үміт, не қайыр »? Мұндай қызметтің қолымнан келмейтінін айтсам да аупарткомдағылар « сен мамансың » деп отырып алды. Ал енді көрсін, маманының қандай екенін? Ол, әрине, ащы болса да шындықты айтқан еді. Идеологиялық кадрларды таңдап алуға бағытталған ыңғайтабыс осындай болатын. Кез келген істің шешімін өндіріс мамандары таба алады деген жаттанды қағиданың кіріптары болған тағы бір жігітпен мен комсомолда қызметтес болған едім. Оның ауыл шаруашылығына қатысты тахниканы жете меңгергені сонша, трактордың дүрсілінен ақ қай тетігінің дұрыс жұмыс істемей жатқанын аңғаратын. Әрине « Казсельхозтехника » бірлестігінің бір үлкен бөлімшесін басқарса, ол қоғамға комсомолдағыдан гөрі көбірек пайда келтіретін еді. Өздеріне кадр таңдап алуда жалғыз көрсеткішті нысана етіп алған партия шенеунектері мұндайға көне қойған ба? Қоғамдық қызметтен тәжірибесі шамалы жеке басының мәдениеті де жетісе бермейтін жас жігітті облыстык, ком­сомол комитетіне бірінші хатшылыққа ұсынды.
Қасақана бүкіл елде Мәскеуде өтетін партия сьезіне дайындық жүріп жатқан кез болатын. Съезд ашылатын күні бізге оның атына Одақтық комсомолдан рапортхат жіберілетіні жөнінде ұсыныс келді. Хаттың мәтінін Мәскеуден алысымен оны қазақ тіліне аударып, ертеңгі сағат 9-дан кешке дейін барлық комсомол ұйымдарында талқылап, қол жинаған қортындысын БЛКЖО Орталық комитетіне табыс етуге міндеттенгендіктен іске кірісіп те кеттік. Комсомол ұйымдарына хаттың мәтінін телетайп арқылы да жіберетінімізді ескерттік. Әлгі жігіт болса оны Телетаев деген біреу әкеледі екен деп Алматыдан келетін ұшақты да, пойызды да, тіптен Ақмола арқылы келетін облысаралық автобусты да қарсы алып әлекке түседі. Ондай адам келе қоймаған соң Алматыға, Қазақстан комсомолының Орталық комитетіне телефон соғады. Трубканы екінші хатшы Иван Зарубин алады. Мен таңертеңгі 8-ден бастап Алматыдан келген ұшақты да, пойызды да, тіпті облысаралық автобусты да қарсы алдым. Телетаев жолдас әлі келген жоқ. Енді не істейміз? Әрине өмірінде телетайпты көрмесе, оны біле қоймады деп жазғыруға болмайтын еді. Зарубин қанша күлкісі келіп, жарылып кете жаздаса да сыр білдірместен телетайп дегеннің не екенін тәптештеп түсіндіріп, « байланыс бөліміне біреуді жіберіп сұратшы, бәлкім, келіп те қалған шығар » – дегенді айтыпты.
Сөйтсе, жадығат таңертеңгі 8-ге дейін-ақ келіп түскен екен. Кейіннен сол жігіттің « бірте-бірте » аупартком хатшысына, облыстық халықтық бақылау комитетінің төрағалығына дейін көтерілгенін көрдім. Бірақ арада қанша уақыт өтті десеңші. Бәлкім, ол өз мамандығы бойынша тезірек жетілер ме еді? Өмір заңдылығы осылай болғаннан кейін, лауазымдыларға да адам тағдырына жөнімен араласқан мақұл ғой деймін. Өзгелерде жұмысым жоқ, өз басым бұрынғы Коммунистік партияда бой көтерген келеңсіздіктердің басым көпшілігі басшы кадрларының іс-қаракетіне байланысты қалыптасқан жәйт деп есептеймін. Коммунистік идеяның күйреуін, оны басшылыққа алған миллиондаған коммунистердің басын қосқан партияның өзі оп-оңай тарап, кеңес үкіметінің құлай салғанын, бүкіл елден, « бас көтерер » бір азаматтың табыла қоймағанын басқаша түсінуге қақымыз жоқ. Горбачевтің құрғақ сәуегейлігі мен сатқындығы көптен белгілі бола тұра, партия тарапынан нақтылы шаралар қабылданбағаны, уақыттың созылып кеткендігінен идеологиядағы, саясаттағы екіұштылықтың дегеніне жетіп үлгіргені осыдан-ақ көрініп тұр десек қателесе қоймаспыз. Менің мәселенің бұл жағына баса назар аударып отырғаным бұрынғыны көксегендіктен немесе оған қайтып оралуға құштарлықтан емес, өткенге сын көзімен қарасақ ілгерілей түсетінімізбен байланысты еді. Бұл үшін мені бұрынғы коммунистер де кінәлай қоймас деп ойлаймын.
Осы бір шетін мәселеге қосайын дегенім өзімнің ешқашанда Д.Қонаевтың « есебінде » болмағаным жайында еді. Басшы кадрларды таңдап алуда ол кісінің өз талаптары бар-тын және оларға үйлесе қоймайтынымды көптен сезетінмін. Десек те негізгі себеп – менің техникалық, экономикалық немесе ауылшаруашылық білімімнің жоқтығында ( мұнсыз ол кезде кім болса да басшы қызметке жоғарылатыла қоймайтын ), кезінде партия мектебін немесе Қоғамдық ғылымдар академиясын бітіріп алуға да жете мән бермегендігімде, сол сияқты 38 жастағы адамды мұнан былай да басшы комсомол қызметінде ұстай тұруға болмайтындығында еді. Ал енді қисынсыз көтерілген мәселеге келсек ( шамасы менің Кәкіш досым Қонаев ұсынған кандидатураның Мәскеуден өтпей қалуы мүмкін емес екенін ұмытқан болар ), Торғайға қызметке ауысарда сұрастырып білгенім мұндағылардың орныма Ауқадиевтің кандидатурасын дайындап жатқаны еді. Ол кезде жастар арасында белгісіз Гурьев облыстық кәсіподақтар кеңесінің тера­расы З.Камалиденовтың кандидатурасының соншалықты шапшаңдықпен, бір тәулікке жетер-жетпес уақыт ішінде ұсынылып үлгіргеніне, тіптен Облсовпрофтың жұмысы жайлы мәселе Орталық Комитеттің бюросында талқыланып, оған жоғары баға берілгеніне қарағанда бұған басқа да мүдделі күштер араласқан болуы ықтимал. Оның үстіне Д.Қонаев өзінің ойындағысының ұқыпты түрде орындалуын барлық уақытта бірдей қадағалай бермейтін. Саралап « түсіндіріп » бергендер де болуы мүмкін.
Мен үшін өкініштісі – жақындап қалған Қазақстан комсомолының 50 жылдығын өзім басшылық етіп өткізуте мұрсат ала алмағаным ғана. Бәлкім бұл да « асы күнәкар пендешілік » шығар, маған тиісті үкімет наградасы – Ленин ордені де Камалиденовке бұйырды. Мен болсам медаль да ала алмадым. Өйткені, үкімет наградасы дегеніміздің өзі нақтылы қызмет атқарғандарға ғана емес, мансаптыларға да беріле салынатын. Солай-ақ бола қойсын, онда тұрған не бар десем де, несін жасырайын, көңілімде тоғыз жыл бойы істелген азабы мол қызмет үшін өкініш сезім, ашу-ыза қалып қойды. Бұл үшін мені, оқушым, айыптай қоймассың деп ойлаймын. Қайран қалдыратыны – осындай шетін мәселелер бойынша пікір айтатындардың табыла бермейтіні. Шынтуайтына барсақ, қазіргі наградтау жүйесінде де пайымдылық, дәйектілік, салиқалылық жетісе бермейді. Жұртқа Елбасы көрсететін сый-сыяпатпен бірге әділеттілік, көрегенділік қағидаттары сыннан өтіп жататынын ұмытуға болмайтын сияқты. Мұны да есте ұстаған жөн ғой деп ойлаймын. Өкінішке қарай, қолқама суық тиіп ауруханада жатқандықтан, партияның соңғы съезінде де, Орталық Комитеттің пленумында да, бола алмадым.
Кейіннен « Қазақ тілі » қоғамының құрылтайында, тағы бірде « Наурыз » мейрамының құрметіне ұйымдастырылған қабылдауда бас изесіп сәлемдескеніміз болмаса, Елбасымен тілдескен емеспін. Бәлкім бұл шүбәлану мен сенімсіздіктен өрбіген басыбайлы қалпымыздың тағы бір айғағы болар. Оқасы жоқ, « Көш жүре түзелер », замана, уақыт талабын қарсы алған ұлы көштің жетіскендікке, мүлтіксіздікке, мінсіздікке апаратын соқпағында елімізбен, халқымызбен бірге болсақ, біз сияқтылардың қалған өміріне сол да жетіп-артылар деп ойлаймын. Құрылтайдың бағдарламасы бойынша « Ата-баба мұрасы: қазіргі заманғы өмір талаптары тұрғысынан » деген тақырыпта менің де баяндамам тындалды. Халықаралық қазақ орталығы салынатын жерге тас белгі қойылды. Шетелдік қазақтар Түркістандағы « Әзірет Сұлтан » қорығында болып, ондағы Ахмет Йасауи сәулет ғимаратын тамашалап қайтты. Құрылтай бітісімен премьер-министрдің орынбасары Қуаныш Сұлтанов ( ол соның алдында ғана осы лауазымдаты Мырзатай Жолдасбековты алмастырған болатын ) маған болашақ Орталықтың ғылыми тұжырымдамасын ( концепциясын ), жобасын жасауға басшылық етуді ұсынды. Қалдарбек Найманбаевқа ( Халықаралық қазақ қауымдастығы төрағасының бірінші орынбасары ) жолығыңыз, сол кісі көмектесетін болады – дегенді айтты. Оған барғанымда оның екі көзі шарасынан шығып: – Сіз мұнда өзіңізді қандай қызметте көргіңіз келеді?
Ол жағы менімен келісілген жоқ еді – дегенді айтты. Мынау түріңнің өзгере қалғанына қарағанда, шамасы, мен осында мансап іздеп келіп отыр деп ойлайтын шығарсың. Қызметің өзіңе бұйырсын, маған ешқандай лауазымның керегі жоқ. Қуаныш Сұлтанұлының өтініші бойынша, қаласаң, Орталықтың жобасы жасалып, бекітілгенге дейін сөзі өтетін ақылшы ( советник ) бола ғой десең көмектесейін, ар жағын өзің алып кете жатарсың, – дедім. Сонымен жұмысқа кірісіп те кеттік. Межколхозстройдың жобалау институтындағы білікті мамандарды қатыстыра отыра, Орталық түсетін аймақтың топосуреттерін жасаттым. Жер асты суларының деңгейін, топырағының құрамын, тастағының қалыңдығын анықтап алғаннан кейін көріністік шолымын ( видовое обозрение ), алғашқы эскиздік-ұсыныстар жасауға кірістім. Өйткені, айтылғандардың негізінде ғана жердің гидрогеологиялық және қалақұрылыстық суреттемесіне, эскиздік жобасына кірісуге болатын еді. Сол тұста Найманбаевпен бірге Стамбулға да барып қайттым. Жобаның авторы болып белгіленген сәулеткер сонда тұратын. Одан сұрап-білгенім мені қайран қалдырды. Түрік жағы халықаралық қазақ орталығын емес, түрік орталығын ұйымдастыруды орайластырған екен.
Алматыда салынатын бесжұлдызды мейманхана мен көпқабатты, әртүрлі офистер, банктер орналастырылатын бизнес орталығының қазақ мәдениетіне, әсіресе, оның сәулет өнеріне қандай қатысы бар деген сұраққа жобаның басшысынан нақтылы жауап ала алмадым. Тек менің дәлдеп алғым келгені түрік мәдениетін біз Түркияның өзінен-ақ көріп жүрміз ғой, ал қазақ сәулеткерлігінің қалдықтарын ұланғайыр кеңістіктен іздестіруге тура келетініне түрік жағынын көзін жеткізу еді. Солай болды да. Десек те мәселенің алдымен Алматыда шешіліп алынбағаны көзге түсе берді. Түріктер өздері бөлетін қаржысына кепілдік сұраған екен. Ол жағы аяқсыз қалыпты. Оның үстіне Орталықтың ғылыми тұжырымдамасын жасап алмай тұрып, пісіп жетпеген мәселені шетелдік компанияның алдына қоюдың ыңғайсыздығы да ешкімнің ойына келмепті. Сөйтіп, не керек, елге қайтып оралғаннан кейін азын-аулақ істеген жұмысым мен ізденістерімнің нәтижесін ( ол бұрыннан есте жүретін ) босқа кетпесін деген оймен « Жолайырықта » атты альбом-кітабымның мазмұндық желісіне арқау етуге тура келді. ЖҰБАН АҒА ТУРАЛЫ ОЙ « Мен қазақпын мың өліп, мың тірілген Жөргегімде таныстым мұң тілімен. Жылағанда жүрегім, күн тұтылып, Қуанғанда күлкіммен түн түрілген. Аралықпын жетінші материктей Бірақ барша адаммен телі өстім мен.
Мен – қазақпын, биікпін, байтақ елмін Қайта тудым өмірге қайта келдім. Мен мың жылда бір тірілдім мәңгі өлмеске – Айта бергім келеді, айта бергім ». Бұлай деп кезінде Жұбан ақын ғана айта алған. Кім білсін, сол күндері Алматыда болсам, мен де тоқырау заманының озбырлығына қарсы шыққан жастардың арасында болар ма едім, оны тағдыр менің пешенеме жазбапты. Әйтсе де азулы да ашулы ақынның әділетсіздікке қарсы айтқан отты сөздерінен алған әсерім қажағаймен тайға таңба басқандай кімді болса да бейтарап қалдырмайтын еді. Жұбан сияқты арыстар өмірге анда-санда ғана келеді. Біздің қоғамға « бір бірлеп мың болатындай, тамшы боп тама, көл болатындай » ауызбіршілік, ынтымақтастық қажет екеніне қарамастан, оған көзі тірісінде өзіне лайық қадір-құрмет көрсетілмеді. Жұбан ағамен жарастығымыз көптен ақ қалыптасқан еді. Сол бір соғыс кезінде өткізілген соңғы айтысқа Қаныш Сәтбаев ( қазылар алқасының төрағасы ), Мұхтар Әуезов, Күләш Байсейітова сияқты аса көрнекті ғылым мен өнер қайраткерлері басшылық еткен екен. Біз де солардың деңгейінде өткізілген айтыстан кем түспейік дегендей, қазылар алқасына аса көрнекті мамандарды ( олардың арасында Жұбан Молдағалиев те болатын ) қатыстырдық.
Өнер сайысы басталардың алдында ( ол жасөспірімдер театрында өтті ) жүргізуші диктор айтыстың қазылар алқасын жиналғандарға таныстырып жатты. Менің нақақтан нақақ Орталық Комитеттегі бөлім меңгерушілігі қызметімнен босатылғаныма ренішім әлі басыла қоймаған еді. Кезек келіп, фамилиям аталғанда, қанша тырмыссам да бойымды билеп ала алмай, орнымнан тұрдым да қайтадан отыра кеттім. Мұным Жұбан ағаға ұнаған жоқ. Қазақтың « тоныңды отқа салма » дейтінін есіме салып, ол маған: – Е, бауырым, сен әлі ренжіп жүр екенсің ғой. Қалай еткенде де халықтан бой тасалауға болмайды. Жұртқа көрінуің керек еді – дегенді айтты. Мен: – Кешіріңіз, Жұбан аға, байқамай қалыппын. Мұнан былай есте болар, – деп өзімді өзім жұбатқандай болдым. Ашынғандықтың ащы табындай кімге болса да тұжырыңқы әсер ететін сезімнің бола бермейтінін Жазушылар Одағында бірінші хатшы болып қызмет атқарып келген Жұбан Молдағалиевтей асыл азаматты орнынан босатып, өзгені « тағайындай » салғанда көрдім. Бірақ ол мұқалған пиғыл көрсеткісі келмеді. Ақынның шығармашыл одақтың жұмысын жақсартуға бағдарланған кең өрісті ойлары барын Маңғыстауда өткен қазақ әдебиетінің күндерінде Форт-Шевченкода болған кеште өз құлағыммен естігенім бар-тын.
Онысы іске аспай қалды... Десек те содан бері талай уақыт өтті. Басқаны қайдам, өз басым осы ғасырлар алмасатын мезеттен болашағымызға ілгері үмітпен қарайтын уақыт басталар деп ойлаймын. Лайым, солай болсын! Бала жастан Жұбан ағадай болмасам да ұқсап бағып, дүниені құратын сәулеткер де, көркейтетін суреткер де болуға тырмысып келдім. Тағдыр мұнымды қош көрмеді ме, қайдам, қолымды байлай берді. Қазіргі жұлқарларға ұқсап, бала-шағасына қалдыратын байлық жинайтын жағдай менде болған жоқ. Болған күнде де ондайға бара алмас едім. Иісі қазақтың бәрін бірдей тұтып, руға бөліп жіктеген жоқпын. Мені ұлтшыл дейтіндер де табыла қоймас. Жұрттың ұлтына, дініне, наным-танымына, түр-түсіне, тұрмыс-салтына қарамастан бәрімен бірдей қатынаста болуға тырмысып келдім. Ағат кеткенім де жоқ сияқты. Бірақ өз кінәсін түсінгісі келмей, босқа өкпелегендер болғанға ұқсайды. Бірде Оралхан Бөкеевті ақтық сапарына шығарып салуға арналған қаралы рәсімге жиналғанда көптің ішінен бұрын « Мәдениет және тұрмыста » редактор болған бір азаматты көріп, қал-жағдайын сұрасам: « Сіз мені суға салдыңыз батпадым, отқа салдыңыз жанбадым » деп сарнап ала жөнелгені. Апыр-ау, осынша өкпе айтатындай мен бұл адамға не істеп қойыппын?
Тым тұрпайы болса да, елдің осындайда пайдаланатын мәтеліндегі « қызу басатынын » айтып салайын деп тұрдым да қазақтың қалаулы ұлдарының бірін шығарып салуға бағышталған қаралы сәтте әдеп сақтап үндеген жоқпын. Соңынан білгенім – мұны қызметінен босатқанда Орталық Комитетке шақырып, себебін тәптіштеп түсіндіргені болды. Ол оған қанағаттанбапты. Партия тарқарға жақын қалған аласапыран уақытқа тап болғандықтан бөлімдегілер оны менімен жолықтырмапты. Ал осы үшін зейнеткер адамның көңіліне тиіп, соншалықты орынсыз айып тағуға бола ма? Әлде ақымақтарға заң жазылмаған деген осы ма? Қазір мұндайлармен қандай деңгейде болса да кездесіп, сөйлесе қояр ма екен? Сөз орайы келгенде айтайын дегенім кейіннен тұрақты жұмыс істейтін парламентке жол ашу үшін « өзін өзі таратқан » Жоғарғы кеңестің сайлауы бейпілауыз демократияның шарықтап, шегіне жеткен тұсында ( 1990 ж. Ұят-арды жинап тастап, өзін өзі депутаттыққа ұсынатындар да сол тұста бой көрсете бастаған болатын. Сайлауға дайындық үстінде менің де мынадай бір таңқаларлық оқиғаға тап болғаным бар еді.
Бір жолы таңертеңгі сағат 8-ден ақ Орталық Комитеттің есігінің алдына орналасып алып, бірінші хатшы орнынан табыла қоймаған соң, менің атымды атап « Жәні-бек-ов! », « Жәні-беков! » деп бар даусымен айқайлап, өздерімен кездесуге шақырған, мойындарына әртүрлі талаптар жазылған плакаттар асып алған « ақ сақалды, сары тісті » көнекөз қарттар мен кимешек киген кейуаналарды көріп қайран қалдым. Араларында бірлі жарым болмаса жастар жоқ еді. Қайта-қайта айқайлап қоймаған соң, көмекшім арқылы Орталық Комитеттің қабылдау бөлмесінің залына сыйғанынша шақырып алып, сөйлеспек болдым. Әңгімеміз бірден басталып та кетті: Қарттарды толқытқан жәйт өздерінің қалап ұсынған кандидаты, соңынан « Табиғат » қоғамына президентікке сайланған Мэлс Елеусізовты жергілікті орындардың ықпалымен себеп тауып тіркеуден « өткізбей тастағаны » екен. Жалма-жан Орталық сайлау комиссиясынан егер шын мәнінде сайлау туралы ереже бұрмаланған болса мәселеге қайта оралуды өтіндім. Қарттарды шығарып салып, Елеусізовтің өзін ғана қалдырып, кемпір-шалдарды шулатпай ақ ( оларды Күрті ауданынан арнайы екі автобуспен алып келген екен ), өзің келсең де осы мәселені шешуге болатын еді ғой дегенімде алған жауабым: « Маған да жұрт көңіл аударса екен деп ойлаған едім » болды.
Кейіннен « маған да жұрт көңіл аударса » дегенді жас бизнесменнен де, саясаткерден де, тағы басқалардан да естідім. Шамасы бұл қазіргі жастардың өмірлік мүдделеріне сай өздерін тезірек көрсете білуге тырысатындығының айғағы болса керек. Олай болса бұл жақсылық нышаны, өмірге құштарлықтың тағы бір көрінісі. Тек мұндай құбылыс ізгілікпен, имандылықпен, отаншылдықпен ұштасып жатса. Сонда ғана мұнан отыз жылдан астам уақыт бұрын « Мен – қазақпын » деп әлемге жар салған ұлы ақынның өсиеті орындалатын болады. Десек те халқымыздың қиын-қилы тағдырын естен шығарып алмас үшін оған оқта-текте бір мезгіл үңіліп те алған жөн. Өйткені өткендегі тарихсыз бүгін, бүгінсіз ертең, ертеңсіз болашақ жоқ. Әртүрлі себептермен халқымыздың дамуы тарихтың өн бойына көршілерімен, әсіресе Қытаймен салыстырғанда басқаша өрбігені белгілі. Мәселен, қытайлықтар адамзат тарихының о бастағы нәрегейлік шағында ақ ( шамасы, Ұлы қытай қорғаны бостан босқа тұрғызылмаған болса керек ) бірегей дами бастаған, біртұтас халық болып үлгірді. Ал біз болсақ, Еуразия белдеуі арқылы халықтардың ұлы қоныс аударуымен, ешқашанда толастай қоймаған жаугершілікпен, өзара қырғи-қабақтылықпен, аштық-жалаңаштықпен арпалысып келдік. Сондықтан да қарапайым есеп ғалымдардың айтуынша, сол кезде Қытай жерін мекендеген 16 млн.
Егер біздің халық Қытайдағыдай даму үрдісінен өткенде, бәлкім мұндағы елдің Кіндік Азия халықтарының біразынан бұрын тектестік жағынан айқындалғаны, моңғол шапқыншылығының алдында-ақ мал өсіріп, егін еккен, сауда-саттығы дамыған қалалары мен отырықшы қоныстары бар « Қазақстан » деген атпен белгілі елдің болғаны қазақтың тағдырына тағылым етерлік өшпес із қалдырған деп жорамалдауға болатын еді. Қазақ жасақтарының Шыңғысхан мен Батудың, Әмір Темір мен Тоқтамыстың, басқа да шығыстық қолбасшылардың әскерінде негізгі соғыскер күш болғаны мәлім. Бүкіл Таяу шығысты дүбірлеткен мамлюктердің құрамында да қыпшақтар басымырақ болған. Десек те оқтын-оқтын қайталай берген қуаңшылық, малдың жұты, егіншіліктің күйреуі бүкіл елді қамтыған аштық-жалаңаштыққа, халықтың күрт азайып кетуіне алып келе берген. Қайсы бір әлі де болса дәлдей түсуді қажет ететін деректерге қарағанда, арагідік үзілістермен екі жүз жылға созылған жоңғар қалмақтарымен ғаламат шайқаста халықтың үштен бірі қырылғанға ұқсайды. Сөйтіп қазағымның артықшылығы жерінің кеңдігі, жетіспейтіні санының кемдігі болып қала берген. Егер тарихи шындыққа жүгінсек, отызыншы жылдардағы қолдан жасалған аштық-жалаңаштық, қуғын-сүргін, көрші елдерге қоныс аудару кезінде опат болған 3 млн.ға жуық халықтың әр қайсысынан үш адамнан өрбігенде де қазіргі қазақтың санына 9 млн.
Жұбан ағаның « Мен – қазақпын мың өліп, мың тірілген » дейтінінің түпкі мәні де міне осында жатыр. Өкініштісі өзімізді қорғай да, сақтай да алмадық. Құрамында Жұбан Молдағалиев те бар Сәбит Мұқанов бастаған бір топ жазушы Сырбай Мәуленовтің 50 жылдығына байланысты Торғай облысына келетін болды. Облыс енді ғана құрылған, Арқалықта керек десеңіз Мәдениет үйі де, мейманхана да, тіпті ресторан да жоқ уақыт болатын. Мерейтойдың ашылу салтанаты Құрылысшылардың клубында өтті, ал қонақтарды қала сыртындағы жасанды көл жағасына тігілген екі киіз үйде күтіп алуға тура келді. Менің Сәбеңді өзінің « Сұлушаш », « Адасқандар » ( кейіннен – « Мөлдір махаббат » ) романдарының оқиғалары өрбіген жерлерге алып барып, әңгімесін тыңдап, қызығына батсақ деген ойым бар еді. Бағдарламаны да соған орай құрастырдық. Па, шіркін, Сәбеңнің әңгімесін бір рет тыңдағанның өзі қандай ғанибет десеңші! Бұрын мұндай сәттерді басымнан кешсем де, ұлы жазушыны тыңдай бергім келетін де тұратын. Бұл жолы да сондай сезім бойымды билеп алған еді. Өкініштісі, қасында ұзақ бола алмадым. Делегацияны облаткомның орынбасарына қалдырып, Мәскеуде болатын бір кеңеске қатысу үшін іс-сапарымен кетіп қалуға тура келді.
Әйтсе де Сәбеңмен қоса әрқайсысы бір бір елдің әдебиетіне ұстын болуға тұрарлық Сырбай Мәуленовпен, Мұхаметжан Қаратаевпен, Жұбан Молдағалиевпен, Ғафу Кайырбековпен екі күн бірге болып, есітіп-білгендерім мәңгі есімде қалды. Келесі күні Аманкелді ауданындағы Сарыторғай жылқы зауытында болдық. Халықтың Сәбеңе, Сырбайға деген ықыласының шегі жоқ еді. Мұнда да жұрт екі ақ үйді қатар тігіп қарсы алды. Күндіз осы аймақтағы тарихи ескерткіштері бар жерлерде болдық. Әсіресе бір бірімен қатар екі қырқаға қатар орналасқан VIII–X ғасырларға жататын, тақтатастан қаланған Екі дің ( « Екі діңгек » ) ғибадатханасы, XIX ғасырда тұрғызылған Қыз моласы атты бейіт қонақтарға үлкен әсер етті. Мұнда аңыз бойынша есігіндегі жалшысына ғашық болып, қытымыр заманда шынайы махаббатының құрбаны болған байдың жалғыз қызы жерленген екен. Әсіресе Сәбең қыздың бейітін, әрі-бері айналып: – Апыр-ау, осы менің Сұлушашым емес пе екен? Қай жағынан алып қарасаң да соған меңзей беретін сияқты деп қалбалақтай берді. Мен жазушының айтқанын дәлдегім келіп: – Сонда Сәбе, сіз, романыңызды мұнда болмай жазған ба едіңіз? Романның мазмұндық желісіне арқау етіп ел арасында кеңінен тарап кеткен әңгімені алған едім.
Бұл арада болмасам да жердің табиғатымен, бедерімен, адамдарымен сырттай таныстығым бар-тын деп сөзін бітірді. Сәбең Қызбелге ( « Адасқандардың » оқиғасы болған жер ) де барып қайтуға ықыласты екенін айтты. Бірақ күннің ысып кетуіне байланысты асфальтталған жолдың жоқтығын айтып, жеңіл автокөліктің жүре алмайтынын ескертіп, ондай сапарды келесі кезекке қалдыруға келісімін алдым. Жұбан-ағамен екі күн бірге болу да мен үшін қызғылықты еді. Ақын сырт қарағанда көп сөйлеп кете бермейтін парасатты да, сабырлы да болғанымен, шешіле кетсе сөзшең, әңгімешіл, ақылкөй ұстаздай көрініп тұратын. Оны мына бір шумақтардан да аңғаруға болады: Құптасаң да, сөксең де сен өзің біл, Кейде асқақтау сөйлесем мен өзім бір. Кұлағы естіп, кенеттен тілі шыққан, Саңырау-сақау құлқындай мінезім бұл. Кешір ана, еркеңді елпілдеген, Есесі бұл мың жылдың желпінбеген. Дүр сілкіндім өзіңнің қанатыңмен, Еркін келем тек сенің еркіңменен. Дариға-ай, дәурен жетіп көрсем сені, Тойыңа толған шақта толы ғасыр!
Кешкі кездесуден кейінгі дәм үстінде кеңшардың директо­рын оңаша шақырып алып ( ол өзі бір жеңілтектеу жігіт болатын ) Сәбеңнің қасына жұбайы Мәриям-апай еріп келген екен, әлгі өздеріңнің « Торғай түрі », « Алты ауыл » атты осы өңірге кеңінен тараған кілемдеріңнің бірін сыйға тартсаң орынды болар еді десем директор жігітім: – Сонда не, Сәбит біздікіне келді деп кеңшарды таратып жіберуім керек пе? Жылқы сойдым, қой сойдым, сол да жетеді ғой – деп қалды. Мен өзімді қоярға жер таппай, ашу-ыза кернеп: – Ей, оңбаған, бұл не дегенің? Сәбең сенің үйіңе екінші рет келеді ме, келмейді, ме, ол жағы бір құдайға мәлім. Бірақ сен сияқты көргенсіз әлі талай рет Сәбең біздікінде болып еді деп баласының баласына мақтаныш сезіммен айтатын боласың. Бүкіл ел қадір тұтатын атамыздың атын саудаға салатындай, сен кім едің? Сен не, Сәбеңнің үйінде кілемі жоқ деп ойлайсың ба? Әлде мен саған кеңшардың есебінен сатып алып бер деп отырмын ба? Кілеміңді жамылып жата қал, онда менің жұмысым жоқ. Арқалыққа барған соң тоқымашылардан өзім-ак сұрап алам.
Олар сен сияқты надан емес, өздері-ақ алып барып сыйлыққа тартатын болады. Мен Мәскеуге барып келейін, әзірге сау бол, жігітім. Осыны айтып, Мәскеуге ертемен ұшатын ұшаққа үлгіру үшін үйге кіріп, қонақтармен қоштасып, шығып кеттім. Ертеңіне жазушылардың делегациясын Иманов атындағы кеңшардың Үрпек деген ауылында ешкім қарсы алмай ( шамасы уақытын шатастырған болса керек ), жалғыз түп ағаштың көлеңкесінде отырып қалыпты. Сәбең шыдай алмай: – Апыр-ай, ит байласа тұрмайтын жер екен! Мұны естіп қалтан Ғафу Қайырбеков: – Сәбе, бұл не дегеніңіз, әркімнің туған жері өзіне алтын бесік емес пе? Сәбең болса: – Ей, Ғафу, мен сен жөнінде айтып жатқан жоқпын. Байқадың ба, обком хатшысы кеше неге қабаты салыңқы, бір нәрсеге ренжігендей кейіппен бізбен қоштасып түнде кетіп қалды? Сенің мыналарыңды тәртіпке келтіру үшін бұл адамға үлкен күш жұмсау керек шығар, – депті. Ертеңіне бұл әңгіме Мәскеудегі маған жеткеннен кейін аудандық партия комитеттеріне телефон соғып, қандай үйде қарсы алудан дастарқан мәзіріне дейін тәптіштеп тапсырма беруге тура келді. Мен мұны сөз ретіне қарай айтып отырмын.
Әйтпесе құлазыған кең даланың бір қалысында қазіргі заманғы әлеуметтік коммуникациялардан тысқарылау қалып қойған елден басқаша нәтиже күтуге болмайтын еді. Өзгені қайдам, өзім мұны жақсы түсінем де. Сондықтан да Торғайдағы бар өмірім сол елдің басылып қалған еңсесін көтерсем деген талпыныспен өтті. Оны торғайлықтар жақсы біледі. Біз жоғарыда әрбір тарихи кезеңнің өзіндік ерекшеліктері болатыны, оның құдіреті – уақыт, шындығы – ақиқат, талабы – талғам, келешегі – болжам арқылы ашылатыны жөнінде айттық. Мұны түсіне білу – мемлекеттік тәуелсіздіктің әліппесін енді ғана оқи бастаған біздің халық үшін қажет-ақ. Олай дейтінім қайсы біреулер бұрынғы кеңестік құрылысқа қайта оралғысы келетінін бұқпантайламай, ашық айтып жүр. Екінші біреулер бірден американдық өмір салтына алмасып кетсек деп жанығуда. Сайып келгенде, бұл екі бағыттың екеуінің де тілге тиек ететіні Қазақстанда сан түрлі ұлыстардың қоныс тепкені болғандықтан қазіргі саяси, әлеуметтік қал-ахуалға сәйкес емес. Үшінші бағыт шын мәніндегі тәуелсіз мемлекеттік құрылыспен байланысты. Бірақ оның да негізгі қағидаттары, шама-шарқы әлі де болса жөнді ашыла қоймай келеді. Біз соңғы бес жылда көп есейдік.
Елде қалыптаса бастаған жағдайды жетістіктерімен, де, кемшіліктерімен де, қиыншылықтарымен де, бұрмалаушылықтарымен де бірдей қабылдап, тәуелсіздік мектебінен өте бастадық. Мұның бәрін сыпырып тастап, Ресейдің қолтығына кіре қалайық деудің өзі тым келте қайырғандық болар еді. Америка нұсқасы да бізге үлгі бола алмайды. Өйткені Америка ойдан-қырдан, әр түрлі халықтардың ұрпақтарынан құралған ел. Түбінде олардың да тектестік санасы оянуы мүмкін. Әзірге жанартау жарыла қоймағандықтан Американы әлеуметтік сілкіністерден бір жолата арылған ел деп қарауға болмайтын сияқты. Оның байырғы халқы құрып біткен десе де болатындай қалде. Бізде құдайға шүкір, халықтың 52 процентін құрайтын, елге өз атын беріп, оның түпқазығы болған, өзіндік этномәдениетімен, үш мың жыл бойы желісі үзілмей жалғасып келе жатқан антропологиялық тұрпатымен ерекшеленетін өлкенің түп тамырлы тұрғындарынан өсіп-өнген жергілікті қазақ ұлты бар. Оның мүддесін көздемейтін мемлекет тәуелсіз өмір сүре алмайды да, өзгелерге үлгі бола алмайды да. Мұндай жағдайда тәуелсіздік тізгінін өз қолына алған жас мемлекеттің өмірлік доминанттарының жалпылығы, дербестігі, тіршілік бастаулары бір салада біріге алмай, қоғамның қозғаушы күштерінің аса маңыздыларынан саналатын мәдени өзегінің үдемелі қағидаттары орныға алмауы мүмкін.
Сонымен не керек, қалған өмірім болмысымды билеп алған ел тағдырына, халқымыздың болашағына деген үміт пен күдік жетегінде өтіп жатқан сияқты, құрметті оқырман қауым. Мұны кітаптың екінші тарауында әңгімеміздің желісіне арқау етуді жөн көрдім. Күте тұрайық. Күндердің күнінде жолаушылар бір асқар тауға кезігеді, қисапсыз қалың науға келгенін сезінеді, қаптаған жыртқыш аңдары бар қорқынышты жерге елігеді. Төрт қаладан шыққан, бірімен бірі бұрыннан сыр мінез емес төрт өнерпаз әрі-бері кеңесіп, әрқайсысы кезегімен кептеуілге тұрып ұйықтайық де­ген мәмлеге келеді. Әбден сілесі қатып, қалжыраған үшеуі ұйқыға кетеді де, күн ұзын жұмыссыз еріккен ағаш ұстасы бір керемет, көрген жанды тамсандыратын ару қыздың мүсінін шауып, иығына қалың шашын « жауып », сызылтып от басына отырғызады да тігіншіні оятып, өзі ұйықтауға кіріседі. Тігінші түрегелсе, адамнан тумағаны айдан анық қор қызын көріп, әл-дәрмені құрып, талып қалады. Әлден уақытта есін жиып « сен кімсің? » десе қыз үн қата қоймайды. Телміріп, кербездене өзіне қарағаны болмаса, икемге келіп, жігітке көңіл аудармайды. Әйтсе де сыр-сыйпатына риза болып, ағаш ұстасы көрсе қайран калсын дегендей, жасанды қызды үлде мен бүлдеге орап тастайды.
Әсем киінген қыз бұрыңғыдан да құлпырып, сұлулана түседі. Ісін бітірген тігінші зергерді оятады да өзі ұйқыға кетеді. Зергер болса жасанып, қылмия қарап тұрған қызды көріп, үндеместен алтын алқа, гауһар сырға, күміс білезік соғуға кірісіп те кетеді. Шашағын сым күмістен төгілдірген зергер бұйымдарын бойына ілгеннен кейін, қызды сымбаты мен сәулетіне келтіріп, келбетін жан тойғысыз етіп, дамылдау үшін зергер төсегіне жатып, ға­лым досын күзетіне оятады. Аруға көзі түскен ғалым оның сұлулығына, қызды жасандырған шеберлердің өнеріне қайран қалып, бар кітабын ақтарып, оған жан бітіру жағын қарастырады. Ақыры керегін тауып алып, тетікпен көмейінен үн шығарып, қызды сөйлеттіреді де, ісін бітірген бұл да ұйқыға кетеді. Әлден уақытта барлығын айқай салып, қыздың өзі оятады. Шеберлер басын көтеріп қараса, от басында әрі-бері жүрген сұлу қыз бәрін таң қалдырады. Олар біріне бірі қарап, әрқайсысы өз өнерін мадақтап, біреуі мен алам деп, екіншісі, жоқ қыз менікі болуға тиіс, үшіншісі қыздың арулануына менің еңбегім көп сіңді дегенді айтып өзара таласа бастайды.
Қыз болса « қан төкпеңдер, жиһан кезіп жүріп қақтығыспандар » деген тоқтамын айтып: « Сүйгенім, сүйсінгенім адал еңбек, өзімді ұстамайды онан өзге! » деп әндете жөнеледі. Осыны айтып, ағаш мүсін тына қалады. Өнерпаздар болса: – Мен шаптым! Ақыры қызға бәрі таласып, шағым айтып биге келеді. Сыланған, періштеден туған дейтіндей, қызды көрген би орнынан атып тұрып: « Жоғалтқан мынау менің қалыңдығым, Жәбірдің көп көріпті ауырлығын Уа, жаным жатырқамай, кел қасыма, Зынданға қаматайын мұның бәрін », – дегенді айтып, қызға иемденбек болады. Биден аяғын әрең алып қашып үлгірген шеберлер ханға келіп жүгінеді. Бөтен жанға сенбей, сезіктеніп, кезектесе құшақтап, ордаға әкелген қызды көрген хан да қайран қалғанын жасыра алмай, былай деген екен: « Ұрылар! Тыңдамаймын арызыңды! Жазалап, дарға астырам барлығыңды. Кеткелі сендер ұрлап, жылдан асты, Нақсүйер, тандап алған ханымымды. Жендетім, жазықтылар міне саған, Қатын ұрлап күн көрген өңкей жаман, Апарып төртеуін де зынданға сал! Ал, сұлу, жақындай көр бері таман ».
Жендеттер қылышын жалаңдатып, бұлардың дыбысын шығармай, шауасын бітірмек болып, орда қақпасының алдына алып келеді. Өнерпаз жолдастарына араша түспек болып хан ордасына кірген ғалым: « Айтайын арызымды тыңда, жаным! Бұл жұмыс сынау ғана заман заңын. Соғушы сұлу қызды үш өнерпаз, Жансызға жаны бардай берген наным. Бұл ағаш. Жаны да жоқ, қаны да жоқ. Ханға ханым болардай қалы да жоқ. Бұл үшін кісі өлтіріп, қанын төгу, Кір жағад адамдықтың арына көп. Сабыр ет, жендетіңнің тоқтат бәрін, Шығарма жазықсыздың босқа жанын. Бұл қыздың көрсетейін көзіңізге, Қалайша сөйлегенін, қозғалғанын. Сұлу қыз хан жанынан тұрған қашық, Тетігін ғалым барып, қойды басып. Адымын үш-төрт рет аттады да, Отырды хан алдына жақындасып. Сөйлетті, тілі келді сегіз сөзге, Қимыл жоқ, не ерінде, не бір көзде. Мелшиді, қимыл да жоқ, дыбыс та жоқ. Сұлудың үні шықпай онан өзге. Хан ғалымды қасына шақырып, қолынан қуыршақты жүргізетін, сөйлететін кілтін ала бергенде қыздың киімі сыпырылып, бойына таққан зергерлік бұйымдары ағытылады да қу ағаштың сопайған сұлбасы қалады.
Өнерпаздар далаға шығып кетеді де, отырғандар үн қатпай, тұнжырап қала береді. Өкінішін жасыра алмай, санын сабаған ханның « Әттеген-ай! » деуге ғана шамасы келеді. Адамдардың кеудесіне қимастықтың отын маздатып, жасанды қыз алауланып, аспанға өрлей ұшып кете береді… Шатырлап, жанды мүсін ұшқындатып, Қимастықтан тұрды рас іш мұңданып. Деген сөзді ертеден келе жатқан Хатқа сыздым, халайық, ұқтым да анық, – делінген екен Үмбетәлі ақынның « Төрт өнерпаз хикаясы » атты әйгілі дастанында. Шебердің қолы ортақ, өнердің жолы ортақ болатынының бар сыры міне осында, оның « жансызға жан бітіретін », адамның болмысын көркемдік сезімге, мүлтіксіздікке, мінсіздікке бейімдейтін құдіретінде жатыр. Мұны мен алғаш рет 40 метр биіктікке тартылғандықтан бір орында тұра алмай, титаңдай беретін аспалы себетке мініп, біресе мықшиып арқанға жармасып, біресе ілгері тырмысып, немесе кейін шегініп жүріп, Түркістандағы Ахмет Иасауи сәулет кешеніндегі порталдың босаңси бастаған маңдайшасын қайтадан жөнге келтірген қазақ ұстасы, Республикаға еңбегі сіңген құрлысшы Арынбек Оразбайұлының іс қимылынан аңғарған еді. Бұл Арекеңдей шебердің ғана қолынан келетін шаруа еді.
Портал астында себетке мініп, қалқып жүзген ақсақалға қарап, жерде тұрған менің жонымнан тер сорғалап, арқама қатып, үрейленгенім сонша, « осындай қарттарым аман болғай » дәп тәңірге жалбарынғандай кейіпке енгенімді өзім де байқамаппын. Шебердің қолы ортақ болатыны осындайдан көрінеді екен. Мұны Арекеңнің кәдімгі өзіміз білетін сынықшыға ұқсап, Әзірет Сұлтан мешітінің әбден сырқы кетіп болған көне мақпұрында ( михраб ) шыңылтыр ( глазурь ) қиыршықтарынан құрастырылған бірегей сурет желісін шығарғанда, немесе Ахмет Иасауидің қабырханасындағы 45 градусқа дейін бір жағына қисайып ауытқыған тасын ( надгробие ) бір жыл бойы мысқалдап ( миллиметрлеп ) түзетіп, тікесінен тұрғызғанда тағы да көрдім. Арынбек Оразбайұлы кейіннен менің өтінішіммен Жезқазған облысындағы әйгілі Алашахан бейітін қалпына келтірумен де айналыса бастаған еді. Бірақ жергілікті керенаулардың мұндай ұлағатты істің маңызын түсініп, нақтылы көмек көрсетуге өрісі жете бермейтінін сезген Арекең « Керек болсам айтарсыңдар » деп өзінің Түркістанына қайтып кетіпті. Шебердің қолы ортақ, өнердің жолы ортақ болатынын 70 жылдардың аяғында 80 жылдардың басында Маңғыстау мен Үстіртте жүргізілген тарихи-мәдени және сәулет ескерткіштерінің есебін алып, « Маңғыстау – Үстірт » музей-қорығын ұйымдастыра бастаған тұста тағы да аңғардым.
Маңғыстау деген атаудың өзі ( оны кейбіреулер « Мыңқыстау » деп жорамалдайды ) менің пайымдауымша « Мәңгіқыстау » деген тіркестен шығуы ықтимал. Олай дейтінім осы бір кішкентай ғана түбекте жоғарғы тас дәуірінен ( неолит ) қазіргі заманға дейінгі кезеңді қамтитын 10 мыңнан астам сәулет, археология, мүсіндеу өнеріне жататын ескерткіштердің бар екені белгілі болды. Олар негізінен 300-ден астам « өлі қалаларда » ( некропольдерде ) орналасқан. Осынша ескерткіштері бар кішігірім аймақты Қазақстан мен Кіндік Азияның өзге аудандарынан іздеп табу қиын. Оның үстіне мұндағыдай дулыға іспетті күмбездер, ежелгі қойтас, құлпытастар, петроглифтер, « үзілмес », « өткізбе » стиліндегі ою-өрнектер басқа жерлерде қайталана бермейтін құбылыс. Маңғыстаудағы « Кіші Тәжі-маһал » атанған Сенек күмбезін, акрополь іспетті сезім оятатын Қапаш мешітінің қалдығын, мүлтіксіздіктің көрінісі сияқты Ақұйік мазарын, Омар мен Тұр кесенесін, Шақпақ Ата жертөле мешітін, Қамысбайдағы сағанатамдарды өмірінде бір рет көрген адамның бейтарап қала алмай, мұнда қайта-қайта келіп тұрғысы келетіндей қалге түсетіні көптен белгілі. Маңғыстау мен Үстірттегі тарихи-мәдени, археологиялық кешен өлкенің газ бен мұнай компанияларының мүддесіне сай кеңінен игеріле бастағаны мұндағы ата-баба мұрасын қорғау мәселелерін түбегейлы шешу жағың қарастыруды алға тартып отыр.
Бәлкім, ЮНЕСКО-ның да қамқорлығы қажет болар. Бұл да кезек күттірмейтін іс. Шебердің қолының құдіретін бұрынғы Мәдениет министрлігі орналасқан ғимаратты қайта ұқсатқан дарынды ағаш ұстасы Ирик Исмагиловтың құрлыстың шіріп бітуге айналған бөліктерін ( блоктарын ), есік-терезесін, бағаналарын дәл бүгін құрастырылғандай етіп қиыстырғандағы шығармашыл ойының негізгі залдарын қыр оюымен ( ганч шекпесі ) безендірген мамандардың Владимир Ивановтың, Дайырбек Үмбетбаевтың, Әлібек Меңдіқұловтың, Қырым Алтынбековтың, Бекмағамбет Қазанғаповтың, Бердәлі Көшербаевтың, құйма табақшаларын ( розетка ) қайта мәнерлеп, еденін паркеттеген марқұм Николай Белобородовтың өнерінен көрдім. Болар істің басы-қасында біліктілер жүрсе ойластырылған шаруаның орнына келе қалатынын кезінде өзіме қолқабысын тигізген шеберхана басшыларының – Қазақстан өнеріне еңбегі сіңген қайраткер Шәміл Қожахановтың, Жанәділ Бектұрсыновтың, Мақсұт Нұрқабаевтың, музей-қорықтардың директорлары – Әуелхан Есжановтың ( « Ежелгі Отырар » ), Әжібай Әпсеметовтың ( « Ежелгі Тараз » ), Николай Зайцевтың ( « Шығыс Қазақстан » ), Сеңсей Мылтықбаевтың ( « Алтын Емел » ), Есбол Өмірбаевтың ( « Маңғыстау – Үстірт » ), шыңылтыр шілеңгерлігінің жаңа технологиясын жасаған Республикаға еңбегі сіңген құрылысшы Со­фия Тәкібаеваның, басқа да ондаған ғылыми тәжірибе мен өндіріс ұйымдастырушыларының шығармашыл ізденістерінен де байқаған едім.
Түркістаңдағы әлемге әйгілі сәулет кешенін авариялық қауіп-қатерден шығару ( бұл біздің негізгі мақсатымыз болатын ) үстінде Республикаға еңбегі сіңген сәулеткер, жобаның негізгі авторларының бірі Алексей Проскуриннің, ғылыми кеңесшісі профессор Малбағар Меңдіқұловтың дарыны мен іскерлігі көрінді. Жылдар өтсе де орны толмас абзал ағамыз, бұрынғы Мәдениет министрі Ілияс Омаровтың қалдырып кеткен жөн-жобасын басшылыққа алу біз үшін үлкен тәжірибе мектебі болды. Ғимараттың ауытқи бастаған тұстарын қайта қиылыстыру, іргесіндегі өзгерістерді аспап арқылы қадағалау, шыңылтырланған отқа төзімді ( огнеупорный ) плиткаларды ұқсату жұмыстарына пайдалану жөніндегі Ілияс Омаровтың идеялары осы күнге дейін құндылығын жоймай келе жатқан ұшқыр ойдың тамаша үлгісі больш табылады. Жылдар бойы сәулет кешеніне шын мәнінде кептеуіл болып келген қорықшы Орынбай Дастановтың да еңбегін атаусыз қалдыруға қақым жоқ. Орекең секілді қызметіне мекем азаматпен бірге істескен жылдарда оның шынайы адамгершілікпен кешенді талан-таражға түсіртпей, қызғыштай қорғап, ұқыптылықпен сақтап келгенін көрген едім. Жасының ұлғайғанына қарамастан оның қазірде де солай болып қала беретініне күмәнім жоқ. Ескі әдетімен оқта-текте ғимаратгы қайта ұқсатудың ойдағыдай жүрмей жатқанын айтып, реніш сезімін білдіретін сәттерінде мен оған нендей ақыл-кеңес бере қояйын, қазіргі шенеунектер « өзім білемнен » басқа өзгелермен, әсіресе азды-көпті түйсігі барлармен ақылдасудан қалғалы қашан.
Түбінде бір сұрау болатын шығар, бұлай кете берсе, қазіргідей аумалы-төкпелі заманда ата-баба мұрасының қалған-құтқанынан айрылып қалу қаупі төніп келе жатқаны айдан анық. Ескерткіштерді есепке алып, қорғау, қалпына келтіру және ұқыпты пайдалану жұмыстарымен айналысып, бірегей саясат ұстанатын мекеменің жоқтығы мұнан былай көріне беретін болады. Айында, жылында кездесіп, ақылдасып, біріне бірі қолқабысын бере алмай, әркім өзінің облысында, ауданында қала беретін болса нағыз тоқырау сонда басталатыны даусыз. Қазірдің өзінде есеп-қисап, бақылау, кадрлар дайындау, ескерткіштердің қорғалатын аймақтарын айқындап, тиісті орындарға бекіттіріп, занды күшіне енгізу мәселелерімен кімдердің айналысатыны белгісіз. Мәдениет департаментіндегі жалғыз инспектор қай жағына жетсін. Жасыратын несі бар, ақыл-кеңес айтамын деп қайсы біреулерге жақпай қалатын сәттерім де болады. Оқасы жоқ. Әйтпесе мен өзім өсірген « шұнағым » іспетті болған Баян Тұяқбаеваға « Жәнібеков күн көрсетпей барады, қайдағы бір мафиоздық құрылымды тартқылап әкелмекші » деп байбалам салатындай, не істеп қойыппын? Ау, Түмекеңнің қызын зейнеткер болғалы бір рет көріп жүздеспесем, Мәдениет министрлігінде бірде бір рет болып көрмесем, мафиоздық құрылымды орнықтыратын мен кіммін, әлде осы зейнеттегі адамға қатысты нәрсе ме?
Бәлкім, осыдан бес жыл бұрын Жоғарғы Кеңесте болған пікір таласы кезінде Жекен Қалиев, Камал Смайылов және мен үшеуіміз Мәдениет министрлігінің жауапкершілігі онсыз да басынан асып жатыр, тарихи және мәдени ескерткіштерді есепке алу, қорғау және қалпына келтірумен арнайы мемлекеттік мекеме ( Мемлекеттік комитет немесе Бас басқарма ) айналысатын болса дұрысырақ болар еді дегенді айтып едік. Одан бері талай уақыт өтті ғой, мүмкін сол әңгіме біреулерге мафиоздық құрылым болып көрініп жүрген шығар. Мұндайларды түбінде « емдемесе » талайларға дімкестігін жұқтыруы мүмкін. Кәсіпқой мекеменің атын бірлестік, трест, инспекция, департамент деп өзгерте бергеннен не пайда келді? Мұның мәнісі түркілердің, басқа да көшпелі тайпалардың көршілеріне қарағанда дарындылығының төмендігінде емес, олардың заттық мәдениетінің қалдығы – киіздің, терінің, ағаш пен былғарының нашар сақталатынында бо­лып отыр ». Тері Мен былғары адам баласының киіміне жаратқан алғашқы материалдарының ішіндегі есте жоқ ерте заманнан белгілі болғандары. Қазақтың тері-терсекті, жүнді, ағашты, сүйекті ұқсатуда, әсіресе киіз басуда, кілем, алаша, шекпен тоқуда, тігіншілікте, зергерлікте, үй жиһаздарын, ер-тұрманды, ыдыс-аяқты, әуез аспаптарын, қару-жарақты безендіруде мүлтіксіздікке жеткеніне ежелгі заман авторлары да көңіл аударған.
Қазақ тұрмысында киіз басудың ерекше маңызы болғанын ол арқылы дәстүрге енген бұйымтайымның сан алуандығынан да аңғаруға болады. Тіпті киім-кешектің, бас киімнің де кейбір түрлері арнайы басылған қағылез ақ киізден тігілетін болған. Қазақ кәсіпшілігінде ши тоқу, әсіресе асқан шеберлікті талап ететін мазмұны алдын ала ойластырылатын сурет желісіне құрылатын орама ши ( оны шымши, жезши деп те атайды ) току кең өріс алған. Ақ қазақ кілеміне тән ерекшелік – оның төсемінде міндетті түрде сызықшамен ( « Су » ) ажырасатын, қорған-қоршауы ( « Жиек » ), шаршысында ( « Көл » ) қатар-қатар орналастырылатын, мазмұнынан тікес немесе нәубетаты сарыны байқалатын табақшаларының болатыны. Кілем тоқумен бұрын тек әйелдер айналысқан. Қазақ арасында тықыркілем ( алаша ) тоқу дәстүрінің кеңінен өрістегені оның көшпелі топтарының өмір салтымен байланысты. Уақытты көп алатын, көбіне бір әйелдің ғана қолынан келе қоймайтын түкті ( қалы ) кілем тоқу дәстүрінің Сыр бойында, Түркістанда ел аузында сақталған аңызда айтылғандай, бабамыз Асанқайғы түйесіне өңгеріп алып кетсем деп армандайтын « Екі Келес – бір Талас », Шу атырабында өмір сүрген отырықшы, жартылай отырықшы елде кең өpic алған.
Мұндағы кілем тоқымашылығына қолтума өнердің осы бір түрі кеңінен дамыған Иран, Шығыс Түркістан, Ауғанстан сияқты елдердің әсері мол болса керек. Мұндай пікір айтуға қазақта түрікмендердегідей қалы кілемнің « тауық нұсқа » үлгісіндегілерінің кеңінен тарағаны дәлел бола алады. Тағы бір көңіл аударатын жәйт – қазақы кілемнің алғашқы нұсқаларының пайда болған жерлеріне ( « Жетісу », « Торғай түрі », « Алтыауыл » ) белгілі бір руға, тайпаға тиістілігіне ( « Қоңырат кілем », « Керей үлгі », « Найман құсқа », « Адай кілем » ) табақшаларының сырқына ( « Шұғыла », « Гүлкүмбезді », « Торкөз кілем » ) жіктелетіні. Қазақтағы ағаш шекпесі ( резьба ) де өзіндігімен ерекшеленетін құбылыс. Бұл оның көбіне тайпақы, шығыңқы, теспелі болып келетінімен және мәнерлі бояумен, сүйектеумен толықтырылатынымен байланысты. Халық шілеңгерлері сүйектеу әдісін көбіне үй жиһаздарын, ер-тұрманды, қару-жарақты, әуез аспаптарын, теркешті безендіру үшін қолданып келген. Күмістен, алтыннан, әр түрлі асыл, жартылай асыл тастардан білезік, сақина, шолпы, алқа, тамақша, сәкәгүл, шытыр соққан.
Бұл үшін ширатпа, керту, шөку, жалған қара, зерлеу, қаралау т.б. Ағаштан, кірпіштен, жұмбаздан, үй тұрғызған, тау жыныстарынан, ұлутастан, мәрмәрдан, тақтатастан, құлпытас, қойтас, көктас соққан. Осы айтылғандардың өзінен-ақ қазақ қолөнерінде көркем ойдың, оның икемді баламасы – өрнектің ғасырлар бойы қоғам талғамымен біте қайнасып, тікелей сәйкестікте дамып келгендігін аңғаруға болады. Қазақ ою-өрнегінің өзіне тән жүйесін қалыптастыруда айналадағы ортадан алынған, киелі, ғұрыпты делініп келген белгілермен жымдасып, ұрпақтан-ұрпаққа, ғасырдан-ғасырға алмасып келген көркем ойдың затқа айналған үлгілері мен құбылыстарын көреміз. Оларда мақлұқаты, ғарыштаты, тікес, нәубетаты стильдеріндегі сарындар кездесетіні де міне осыдан. Қазақ киім-кешегі де айналадағы табиғи және әлеуметтік ортаның әсерімен қалыптасқан заттық-тұрмыстық мәдениеттің бірден бір көрінісі болып табылады. Онан халықтың талғамына, өмір салтына, өткендегі әлеуметтік хал-ахуалына, шыққан тегіне меңзейтін факторларды аңғаруға болады. Ауызекі тілмен, бет-пішінмен, антропологиялық тұрпатпен қатар қазақы киім кезінде халықтың тектестік сезімін ояту мен нығайтуда маңызды роль атқарған. Қазақ киіміне қарап та өзінің қандастарын өзгелерден ажырататын болған. Ол қарапайым болғанымен дала жағдайына ыңғайластырылғандықтан адамның денесіне қонымды, әсіресе көлік үстінде жүріп-тұруға қолайлы.
Киім-кешекті, зерлі жіптермен кестелеу, оқамен безендіру кейінірек қазақ қоғамының таптық жағынан жіктелуіне байланысты жұрттың қандай әлеуметтік топтарға жататынын, байлығы мен дәулетін баса көрсетуге құштарлықтан туған жәйт деп білеміз. Қазақтың қолтума бұйымдарының барлығы дерлік, киім-кешегі, заттық-тұрмыстық мәдениетке қатысты басқа нәрселерінің көпшілігі ою-өрнекпен безендірілетін болған. Оның өзінше пайымдауға бейім, бір түрден екінші түрге оңай ауыстырып отыруға болатынымен ерекшеленетіні жалпыға мәлім. Қазақы киімнің алды ашық болып келетіні, солға қаусырылатыны, бешпеттің, камзолдың белінің қымталатыны, үкілі бас киімнің, қосетекті көйлектің, белбүрме, арқа бүрме жөн көйлектердің оған ерекше сән беретіні белгілі. Мұнан біз қазақ халқын қалыптастырған тектестік қоспалардың ықпалын, елдің өткендегі өндіргіш күштерінің деңгейін, шаруашылының, кәсіпшілігінің сыйпатын, тарихи дәстүрлерін, көршілерінен ауысқан түр өзгерістерін аңғарамыз. Ал халық сәулеткерлігіне ( архитектурасына ) қатысты зерттеп-білгендерімізді ортаға салатын болсақ, оның қазақпен бірге жасасып, ерте заманнан келе жатқан құбылыс екеніне күмәндануға болмайтынын ата-бабамыздың біздің заманымыздың алғашқы ғасырларында ақ қам кірпішті пайдалана бастағанынан байқауға болатын сияқты. Алғашқы баспанадан қазіргі заманғы қалаларға дейін екі мың жылдан астам уақыт өткені бұған дәлел бола алады.
Шынтуайтына барсақ, шебердің қолы ортақ, өнердің жолы ортақ болатыны осындай тарихи факторлармен де байланыс­ты. Қорыта келгенде айтатыным қазақтың аса бай тарихи, мәдени мұрасы, ою-өрнегі, ісмерлігі, қолтумасының қайталанбас сыйпаты, киім-кешегі ұлттық мақтаныш сезімін тудыратын құбылыс. Масаттануымызға да, мақтануымызға да қақымыз бар. Болар істің басында « біліктілер жүрсе » деп халық айтса босқа айтпағанын Арқалықта облыстық музей ұйымдастыруға кіріскенде оның тұңғыш директоры болған Райса Ілиясованың іс-қаракетінен көргенімді паш етпесем әңгімеміздің орны толмайтындай болып отыр. Жоқтан барды құрастырып, қазақ ою-өрнегінің, таңбалы белгілердің эволюциялық дамуы арқылы үш мың жылдық мәдени тарихы бар елдің болмысын шығару үшін бір жағынан экспонат, сан түрлі деректі құжаттар жинауға тура келсе, екінші жағынан оларды музей экспозициясына лайықтап орналастырудың бар тауқыметі осы бір нәзік жанды, оп-оңай жарақаттанатын, сөзі мен тындырған ісінің арасында алшақтық бола бермейтін қарапайым қазақ әйелінің үлесіне тиген еді.
Оның бар іс-қаракеті өзі басқарған ұжымды нақтылы істерге жұмылдыра білетінімен, шешімін табу қиын-ау деген мәселелердің өзіне де ыңғайтабыс іздестіре түсетінімен ерекшеленетіні – белгілі геолог – ғалым Алан Медоевпен, музейдің өз археологі Владимир Логвинмен ақылдаса отырып, « Сақтан қазаққа дейін » деп аталған музей экспозициясын құрғанда сан қырынан көрінді. Іскер қызметкерлердің дәл осындай ыңғайтабыспен қимылдайтынын Семейдегі және Жидебайдағы Абайдың мемориалдық музей-қорығының директоры Төкен Ибрагимовтың көп жылдық адал еңбегінен де көріп жүрміз. Өз басым әуелде мәдениет министрлігінде, кейіннен Орталық Комитетте қызмет істеген жылдарда халқымыздың тарихи-мәдени мұрасын қорғау сияқты ұлағатгы істің ыстық-суығын бірге бөліскен қимас достарым – Маңғыстау облыстық кеңес атқару комитеті төрағасының орынбасары Бәри Халеловпен, облыстық Мәдениет басқармаларының бастықтары Мәулімғазы Масалимовпен ( Семей ), Егеубек Далбағаевпен ( Талдықорған ), марқұм Жарылқасын Үмбетовпен ( Қызылорда ) басқа да мәдениет қайраткерлерімен істес болғанымды мақтаныш тұтам. Әрине мәселенің ұштығына жете алмай, босқа әуре-сарсаңға түсіп, шапқылайтындар да, жанын қинап, маңдай терін төккісі келмейтіндер де болды. Қазақ арасында кеңінен тарай қоймаған бір анекдотта, тәжірибесі шамалы бала бүркіттің аспаннан шүйіліп келіп, бір қоянды ілмек болғаны жайында айтылған. Бар пәрменімен шүйіліп келсе, қояны құрғыр бұлтарып кетеді.
Екінші рет те солай болады. Үшінші рет шүйгігенде қоян байғұс бүркіттің тырнағына тап болады. Мұны көріп, сайдың ішімен қабаттаса жүгірген бір қу түлкі қоянды жұлмалап отырған бүркіттің қасына келіп шоқияды да: « Ой, Бөке-ай, әйтеуір сіз боп, біз боп алдық-ау! » деген екен. Сол қоян, бүркіт, түлкінің қылығын еске салатындар да баршылық еді. Тым болмаса ұзаққа созылып кеткен қайта ұқсату жұмыстарының қалай жүріп жатқанын күнделікті бақылап отыру үшін ғимараттың қайта қалпына келтірілген орталық залы – қазандықты қаптаған құрылыс ағаштарынан тазартып, музей ұйымдастыру жөнінде мәселе қойдым. Әрине кішігірім залдарын, мешітін бірте-бірте қайта ұқсата отыра, музей экспозициясын кеңейте беруге болатынын ескерттім. Асекең ұсынысымды қызу қолдап, обком хат­шысы Ы.Тілеубергеновтың, облатком төрағасының орынбаса­ры А.Ф.Шаляның, мәдениет басқармасының бастығы К.Сәрсенбаеваның менімен бірге болып, тиісті көмек көрсететінін айтып, менің көзімше олардың біреуіне телефон соғып, тапсырма да берді. Бірақ, не пайда, мен Түркістанда болған 28 күн ішінде біреуін де көре алмай, болашақ музейді прожекторлармен, үлкенді-кішілі электр қағанақтарымен, келетіндер отырып, аяғын суытатын орындықтармен қамтамасыз етем деп қосымша қиыншылықтарға тап болдым.
Өртке қарсы, кептеуіл қызметіне қатысты сигнализация, телефон орнату да Түркістан жағдайында оңайға түсе қойған жоқ. Бірде жергілікті тұтыну қоғамының төрағасы қоңдылау адам отырса қаусап қалатындай, қалт-құлт еткен орындықтар алып келгенде, басымды шайқап: « Еркіңіз білсін, енді таяғын қолына ұстатып, Ахаңның өзін жібермесек, сіздердің қимылдай қоятын түрлерің жоқ екен » деп қалжыңдағанымда ол кісі мүлдем шошып кетті. Әруаққа сенім дегеннің күштілігін қарасаңшы, « атай көрмеңіз, қазір-ақ Шымкент жаққа кетіп, мығым мебель іздестірермін » деп шыға жөнелді. Екі күннен кейін бұрынғыдай қалт-құлт етпейтін, төрт аяғынан тіке тұра алатын креслолар алып келді. Сөйтіп не керек, менің шымкенттік « қонақтарым » музейді ашуға 20 минут қалғанда ғана Түркістанға келіп жетті. Шымкентте обкомға хатшы, немесе облаткомға орынбасар болсам, мен әрине бір айға жуық мерзімде Түркістанға кем дегенде үш-төрт рет келіп кеткен болар едім. Ал мәдениет басқармасына бастық болсам, осында қонып-түнеп жатқан болар едім. Әрине бұлар да манағы жағымпаз түлкінің кейпіне еніп, басшыларына « өйттік, бүйттік » деп барды-ау. Бұған күмәндануға бола қоймас. Халықтың тарихи-мәдени мұрасының жылжымалы түрлерінің барлығы дерлік қазіргі музей қорында шоғырланған.
Оған бас-көз болатындардан манағы министрліктегі жалғыз инспектордан басқасын табу қиын. Бұрын музейлер бөлімі деген болатын еді, ол жойылғалы да талай уақыт өткенге ұқсайды. Сонда біз қайда бара жатырмыз? Халық музейлеріндегі бағалы экспонаттар иесіз қалғандықтан жоғала бастапты. Олардың баламаларын жасап беріп, бастапқы түпнұсқаларын мемлекеттік музей қорына алу ұйымдастырылмай келді. Республикалық, облыстық музейлердің ғылыми мәдени-ағартушылық қызметіне келсек, олардың тоқырау заманында құрастырылған экспозицияларын белгілі бір деңгейде қайта реттеу үшін тақырыптық жағынан жаңғырту, экспонаттарын қалпына келтіру, сақтау жұмыстарын жеделдете түсу қажет-ақ. Музей экспозициясындағы бағалы заттардың орнына баламаларын қоюға бетбұрыс жасаудың кезек күттірмейтіні тағы бар. Олай дейтінім – қазақ бұйымтайымының, әсіресе киім-кешегінің, үй жиһаздарының, негізгі материалдары барқыт, шұға, шекпен тоқымасы, жібек, мақта матасы, қағылез киіз, елтірі, көн, пұшпақ, аң терілері температуралық-ылғалдық тәртіп сақтала бермейтін мекемелерде ( біздегі музейлердің көпшілігі осындай қалде ) ұзаққа бармай, істен шығып қала беретіні ықтимал.
Шынтуайтына барсақ, ғылыми ізденіс, тәжірибе алмасу жолымен қайта ұқсатылып, дыбыстандырылып, тұрмысқа, кон­церттік дағдыға ендіріле бермесе қуыс мойын, қоссаз, іші ішекті, аша ( теріс бұрау, оң бұрау ) домбыралардың, сазген, нарқобыз, адырна, керней, бұғышақ, сырнай, сыбызғы, желбуаз, уілдек, шың секілді әуез аспаптарының мұнан былайғы өмірі де сол музей деп аталатын « көрмеде » өте береді ме деген күдігіміз де жоқ емес. Қазіргі нарықтық жағдайда мәдениет департаментінде музейлік заттардың баламаларын шығаратын кәсіпорнын ұйымдастырып, түпнұсқаларын мемлекет қарамағына ( қамқорлығына ) алатын күн туса, олардың көпшілігін болашаққа сақтап қалуға, баламаларының бір бөлігін сатуға шығарып, тұтынушылардың сұранысын қанағаттандыра түсуге мүмкіндік туар еді. Сонда ғана қазіргі олпы-солпы, түкке тұрғысыз бұйымтайымдарын тықпалай беретіндіктен жұрттың талғамының құнын түсірумен келе жатқан шеберсымақтардың іс-әрекетіне тосқауыл қоюға болар еді. Жұрттың « Шебердің қолы ортақ » дейтіні қазақтың айналадағы әлеуметтік ортаны эстетикалық тұрғыдан игерген тәжірибесінің атадан балаға, ұрпақтан-ұрпаққа алмасып, затқа айналғанымен байланысты болса керек.
Мұны Алматыдағы халық әуез аспаптары музейінің тақырыптық-экспозициялық жоспарына негіз болған белгілі аспап зерттеушісі, профессор Болат Сарыбаевтың Хиуада ( Өзбекстан ) өткен халықаралық конгресте жасаған баяндамасының ғылыми тұжырымдамасынан, Садық Қасимановтың, Омар Хаймолдиннің, Әуелбек Қоңыратбаевтың тағы басқа ғалымдардың жазып қалдырғандарынан аңғаруға болады. Мұны музейді ұйымдастырудың басты ауыртпалығын мойнына алған оның тұңғыш директоры Жарқын Шәкәрімовтың, аспапшы шеберлер Оразғазы Бейсенбаевтың, Дәркембай Шоқпаровтың қолтаңбаларынан да көреміз. Оның торсық тігудің « құпиясын » ашу үшін кезінде бірнеше облыстарда, көптеген аудандарда болып, көнекөз қарт ұсталармен кездесіп пікір алмасқаны жемісті болды. Бірде Ғылым академиясында маған ғалымдардың мынадай бір жәйтті айтып бергені бар-тын. Жапониядан келген қарт профессор қазақта өрнектелген тері ваза болады екен, соның бірін сатып алсам деп қоймапты. Тері ваза деп отырғаны таптаурындалған торсық, ол тек музейлерде ғана сақталған, магазиндерде сатылмайтын. Мені іздесе орнымнан табыла қоймаппын. Соңдықтан не де болса шебердің өзімен сөйлесейік деген оймен ол кезде « Казмузейреставрация » шеберханасында қызмет істейтін Дәркембаймен ақылдасып, ақау шыққан, шұрық, тесік, қымыз тұрмайтын біреуін қолына ұстата салғанда жапондық қонақ осындай қымбат нәрсені тегін беріп отырсыздар деп риза болғаны сонша « шалқасынан » құлап қала жаздапты дейді.
Ол оған не үшін керек, әлде технологиясын үйрену үшін керек пе, әлде кәдімгі әуесқойлықтан ба, ол жағы белгісіз, ол тұста біздің адамдар мәселенің бұл жағына көңіл аудара бермейтін. Міне « шебердің қолы ортақ, өнердің жолы ортақ » дегеннің тағы бір мысалы, мұны да өмірдің өзі үйлестіріп отырғандай. Қазір Дәркембай Шоқпаров өзінің шеберлік мектебі бар, музейі бар өнерпаз. Мен оған шығармашылық табыстан басқа тілейтінім жоқ. Барша уақытта салауатты болсын. Қазақтың қолтума өнері оның өткен өмір салтын, өндіргіш күштерінің деңгейін, әлеуметтік ортаны игерудегі тәжірибесін, көрші халықтармен қарым-қатынасын анғартатын заттық-тұрмыстық мәдениеттің бірден бір көрінісі дедік. Қолтума өнер ұлттың өзіндік ерекшеліктерін сақтап қалу үшін де қажет. Қазіргі әмбебаптықтың бір ұшы осы саладағы келеңсіздіктерге тіреле беретіні тағы бар. Өкініштісі кешегі кеңес жылдарында жаңаша өмір құрамыз деп жүріп, дәстүрлі өнердің бірқатар түрлерінен бой жаза бастағанымызды аңғармаппыз. Олардың орнын бүгін толтырайын десең қазақы бұйым шығарудың бір қатарының технологиясы жоғалғаны алдыңнан кесе көлденең шыға беретін болып алған. Мұндай мәселелермен шұғылданатын ғылыми-мәдени мекемелер тағы жоқ.
Мысалға қазақ кәсіпшілігінде ең байырғылардан саналатын киіз басу машықтығын алсақ, қазіргі ең жоғарғы сортты деп есептелетін төсемдердің өзінен саңылауланып күн көрініп тұратынын байқамау мүмкін емес. Ау, сонда тіптен ежелгі заман авторлары көңіл аударған қазақ киізінің мүлтіксіздігі, қалыңдығының біркелкілігі, күнмен шағылысатын ақ реңкі, әрбір қылшығы жалтырап, көздің жауын қайтарып қана қоймай, суқағары болатын қағылездігі қайда кеткен? Бұрын киізге ақ реңк беретіндей бор, мығамдайтындай етіп сүйек ұнтағын қосып басатын болған. Иін қандыра басылатын мұндай киіздердің сақталымы 50–60 жылға кететін болған, ал қазіргілердің сақта­лу мерзімі екі-үш жылға да жете бермейді. Киіз үйдің қаңқасын – кереге-уығын, шаңырағын, босағасын, сықырлауығын алсақ, бұлар тезде тұрып, мұқият ұқсатылғаннан кейін, әр түрлі бұта тамырларынан алынатын табиғи бояуларға малынып, балық желімімен қоса сырланатындықтан және түйе терісінен тілінген таспамен көктелетіндіктен жылдар бойы сақталатын болған. Қазір мұндай тәсілдерге көңіл аударып жатқан шілеңгерлер де жоқ. Қазіргі өтпелі кезеңде көрші Өзбекстанда, Тәжікстанда, Қырғызстанның оңтүстігінде тұрмыстан шыға қоймағанымен, жетімсіреп қалған өнердің қатарына тері ұқсатуды, көн илеуді жатқызуға болады.
Осындайда қайта дами бастайтын кілем тоқымашылығы да, ағаш шекпесі де, табиғи бояу өндіру, сабын қайнату, тағысын тағы кәсіпшіліктердің де хал-ахуалы құптарлық дәрежеде емес. Мектепке баратын балаларына аяқ киім тауып бере алмай отырса да, өздерінің де аяғына іле қоятын лыпасы шамалы бола тұра, ауыл-селен тұрғындары етік, кебісмәсі тігуден қалған. Бұлардың есесіне қазақы киім тігудің « оңайлатылғаны » сонша, жұрт оған ескі дәстүр бойынша оқа жүргізуді, кесте тігуді, жиектеуді талап ете бермейтін болып алған. Тек киіз төсемдеріне салынатын « қошқар мүйіздерін » ойып, киім-кешекке жапсыра берсе, оны кәрі-жасына қарамай иығына іле берсе, жұрт соған да мәз-мейрам болып жатады. Оның талғамының төмендегені сонша, қазақы киімнің мұндай ерекшеліктеріне көңіл беле бермейді. Тігіншілердің де қазақтың « бізкестесінен », « ілмекестесінен », « өңіржиегінен », « жақтауынан » түйсігі жоқ. Кейуаналардың көйлегіне қосетек салып, шалдардың шапандарына бажырайта « қошқар мүйізін » жапсырып жатса болғаны, оған да ризашылығын білдіріп жататынын көріп жүрміз. Тігіншілері мен іс тапсырушыларына жол тапқан мұндай ыңғайтабысқа кім қарсы бола қойсын?!
Өкінішке қарай, енді бірер жылда-ақ мұндай қоқырсықтар қазақтың « дәстүрлі өнері » дәрежесіне орнығуы ықтимал. Сонда жеткіншек ұрпақ « апыр-ау, біздің әке-шешелеріміздің басына не күн туған, осындай да дәстүрлі өнер бола ма? » деп жүрсе ше. Мұны қазір ойлансақ, артықшылығы болмас. Көп айтып-аз айтқанда, халық пен өнер бір туған. Өнер бар жерде халық, халық бар жерде өнер өлмек емес. Өнері шалқыған ел ғана тарихтан өз орнын алады. Өнерсіз халық тұл, халықсыз өнер тұл. Өнерсіз елдің үні шыға қоймайтыны хақ. Өнер өшті дегенше, өмір өшті дей бер. Мұны қазір ойланбасақ, қашан ойланамыз, ағайын! ЕКІНШІ ТАРАУ. АТА ҚОНЫС, АЛТЫН ОРДАМ, БЕСІГІМ АБАЙҒА ТАҒЗЫМ ЕТЕЙІК, АҒАЙЫН! Ол кездегі негізгі мақсат – үкіметтің қабылдаған қаулысын насихаттау, жұртқа түсіндіру, аса маңызды қағидаттарын еске салу еді. Онан бері қазақтың жаңа әдебиетінің, әдеби тілінің негізін қалаған ұлы ақыны, теңдесі жоқ композиторы, ағартушысы, сынгер сезім оятатын ойшыл философы Абай ( Ибраһим ) Құнанбайұлының 150 жылдық мерейтойы болып өтті, шығармашылығына сан түрлі талдау жасалды, талай-талай соны пікірлер айтылды.
Абай тойының Қазақстаннан тыс көптеген елдерде асқан салтанатпен атап өтілгені оның дүниежүзілік өркениет тарихынан ерекше орын алған бірден бір жаңашыл, реформашыл тұлға болғандығының тағы да бір айғағы еді, Ең алдымен Абай кім еді, ол тарих деңгейіне қалай көтерілді? Осындай сұраққа жауап іздейтін болсақ, оны ақын өмір сүрген кезеңнің заңдылықтарынан бөле-жара қарауға болмайтыны белгілі. Абай өмір сүрген XIX ғасырдың ортасынан XX ғасырдың басына дейінгі мезгіл Ресейдің Қазақстанды өзіне түгелдей қаратып алғаннан кейінгі отарлау саясатының жүгенсіздігіне қарамастан, далалық аймақта қалалар салып, сауда-саттықты күшейтіп, мектептер ашып қазақ қоғамын бұрын көріп білмеген қозғалысқа түсіріп, жаңғырта бастаған тұсы еді. Міне осындайдағы тарихи қажеттілік Абай секілді алып тұлғаны өмірге келтірген-ді. Оның шығармашылығының ренессанстық сыйпатқа ие болғаны да осы бір шарттылықпен байланысты болса керек. Олай дейтінім, егер ренессанстық, сыйпатқа ие болу үшін ақын шығармашылығында ежелгі дүние мәдениетінің элементтері бой көрсетуі керек десек, Абайда бұл да бар. Алғашында медреседе оқып жүргенде Физули, Шамси, Сайхалиді, Науаи, Сағди, Фирдоусиді, Қожа Хафизді пip тұтқан Абай, есейе келе орыс тілі арқылы Сократты, Аристотельді оқып, көне грек тарихымен, мәдениетімен, ежелгі перпатетиктердің философиясымен таныс болады.
Танып-білгенін шығармаларына арқау етіп, өз пікірін білдіріп ой қозғайды. Ол Шығыс ренессансының алтын діңгегінен саналатын классикалық поэзия мен ислам пәлсафасын, әсіресе суфизмді, хақиқат, шариғат, тарихат, мағрифат болып төрт сатыға бөлінетін исламның наным-таным ерекшеліктерін толық меңгереді. Бұл жайында ақын өз ойларын поэзияда да, қарасөзде де ортаға салып, олардың кейбір қағидалары бойынша пікір таластырады. Абай үшін Аристотель, Платон, Сократ, Фараби, Фирдоуси, Низами, Иасауи, Гете, Байрон, Пушкин, Лермонтов, Крыловтар тек ұстаз ғана емес, сонымен қатар пікірлес ойшылдар, сырлас достар, кейбір сәтте өнер сайысына түсіп күш сынасатын сөз зергерлері болды. Өкініштісі мерейтойға дайындық үстінде, онан кейін де жарық көрген жадығаттарда мәселенің бұл жағы жөнді ашыла қоймағаны. Абайдың Абай болып қалыптасуына осы бір жәйт бірінші себеп болды десек, екінші себеп, сөз жоқ, Абайдың жеке басының табиғи дарыны мен кемеңгерлігінде еді. Оның әулетінде үлкен дарындылық болғанын әкесі Құнанбай мен атасы Ырғызбайдың, нағашы жұртынан шыққан шешендер мен өнерпаздардың іс-қаракетінен, Абайды тәрбиелеп, өсіруге тырмысқан қамқорлықтан көреміз.
Үшінші себеп қандай дегенде Абайдың өз басының көп ізденіп, көп оқып, көңілге тоқығанын айту керек. Мұхтар Әуезов Абай шығармашылығының үш қайнар көзі бар, бірі қазақ фольклоры мен әдебиеті, екіншісі Шығыс әдебиеті, үшіншісі – орыс және Батыс әдебиеті деген екен. Міне осы үш саланы ол өмір бойы танып-білумен болған, оларды бір бірімен шебер салыстыра, толықтыра білген. Әрине бұл айтылғандар Абай құдіретін толық айқындай алмайды. Десек те, Абайды түсіну үшін осындай бір талдау керек сияқты. Жасыратыны жоқ, біз осынау уақытқа дейін Абайды көбінесе ұлы ақын, ағартушы-демократ деп есептеп, оның шығармашылығын ақындық жағынан ғана бағалап, ауқымын тарылтып алдық. Ақиқатына жүгінсек, Абай тек ағартушылық идеямен, демократтық бағытта өлең шығарумен шектеліп қалған жоқ. Ол өзімен тұстас қоғамға ғана емес, бүкіл адамзатқа қатысты келелі мәселелерді қамтыған суреткер. Абай – шын мәніндегі жаңашыл, қамтымаған саласы жоқ алып тұлға. Поэзия, әуез-әуен, философия, өнер, тарих, этног­рафия, эстетика, педагогика, дін, тағысын тағылар... Ал осының өзінен-ақ Абай шығармашылығының шын мәнінде энциклопедиялық сыйпатта болғаны көрініп тұратын сияқты.
Абайды тану, өзге жұртқа да таныта білу біз үшін күн тәртібінен түспейтін негізгі мәселе болып қала бермек. Абай тойына дайындық бес жыл бұрын қолға алына бастағанымен енжарлықтан ба, әлде ұқыпсыздықтан ба, алдын ала орайластырылған біраз шаруа іске аспай қалды. Мәселен, Абай шығармашылыгы жайлы сөз қозғала қалса, көпшілік жұрт ақын өлеңдерінің өзге тілдерге әсіресе орыс тіліне көңілдегідей аударылмай жүргенін айтып жатады. Кезінде біз Жазушылар одағының жанынаи қазақ әдебиетінің үздік туындыларын орыс тіліне аударумен айналысатын 42 адамнан тұратын аудармашылар коллегиясын да құрдық. Сонда біреулердің аудармашы мекемені құрғаннан кейін жөндеп құру керек қой, бұл не мазақ, Грузияда мұндай коллегия 200 адамнан құралған екен деп көксігенін де естіген едік. Кәдімгі, қазекеңнің даңқойлығы мұнан да көріне кетті. Ау, Жазушылар одағы алдымен осы 42 аудармашыны-ақ таңдап алып, жұмыспен қарық қалып жатса, ар жағын тағы да көретін едік қой. Не пайда, Жазушылар одағында ( өзі тілеп алса да ) аудармашылармен тыңғылықты айналыса қоятындай құштарлық көріне қоймады. Коллегияға басшылық етуді көбіне аудармашылықтан хабары жоқ, кездейсоқ адамдарга тапсыра бергендіктен, 42 аудармашының жартысын да таңдап ала алмай, асқан қиыншылықтармен құрылған ұжым бірте-бірте өмір сүруден қалды.
Енді бұл олқылықтың орнын толтыру оңайға түсе қоймас. Оның есесіне келер уақыттың маңызды мәселесі ретінде әрдайым қазақ әдебиеті жөнінде сөз қозғалғанда көріне беретін жәйт болатынына кәміл сенуге болады. Сонымен не керек, Абай шығармаларының толық жинағы орыс тілінде ( әуел баста ойластырылған еді ) шықпай қалды. Қазақ тілінде оның екі томдығы жарық көрді. Ақынның жекелеген кітапшалары, шығармалары ағылшын, француз, қытай, араб, түрік ( таңдамалылары ) тілдерінде басылып шықты. Абайдың энциклопедиялық томы, « Абай әлемі » атты альбом-кітаптың жарық көргені еліміздің мәдени өміріндегі елеулі оқиға болды. Десек те, Абай ең алдымен қазақтың Абайы болғандықтан ақынды әуелі өзіміз танып-білуіміз қажет. Негізгі мақсат оны туған халқының шын мәніндегі жансерігіне, сырласына, ақылшысына, рухани демеушісіне, әділ қазысына айналдыру. Қайсы біреулер қазір Абайды пайғамбарға теңеп, босқа әуре болып жүр. Бұл Абайды оқымағанның, оқыса да көңілге тоқымағанының салдары болар. Әйтпесе адамның жан-дүниесіиде пайғамбар пайғамбар болып, ақын ақын болып қала береді емес пе? Оларды бір-біріне қарама қарсы қоюдың өзі надандық, кешірілмес күнә, арсыздық болып шықпайды ма?
Бақсақ, талайымыздың ой-сезімімізде Абай қалдырған іздер, шамасы бұл Абайды оқудың салдары болар, самғап жататын сияқты. Бүгінге дейін өзіміздің болмысымызда, ұлттық мінез-құлқымызда, әлеуметтік өмірімізде, от басындағы тыныс-тіршілігімізде кездесе беретін, иісі қазақтың жанын жегідей жеп жүрген көп мерездің талайы Абайды жете білмеуден, онан тағылым алмаудан десек асылық болмас еді. Яғни ақын ата алдындағы перзенттік борышымызды, парызымыз бен қарызымызды ақтаудың бірден бір жолы да Абайды бүгінгі ұрпаққа сан қырынан көрсете білу, соны қасиеттерін таныта отыра, өсиеттеріне адал болу. Сайып келгенде, бұл ауызбірлігі мол, инабатты, еңбекқор, бауырмал, достықты төбесіне көтерген іргелі ел екенімізді күнбе-күнгі ісімізден таныту. Сонда ғана « Қалың елім, қазағым, қайран жұртым, ұстарасыз аузыңа түсті-ау мұртың » деп күңіреніп өткен Абайдай дананың әруағы разы болмақ. Осындай парасат биігіне ұмтылып, Абай ұрпағы деген қасиетті ұғымның өзі әрқайсымызға салмақ салып, жауапкершілік жүктейтінін жан-тәнімізбен сезінетіндей жағдайға жете алмасақ, ақынға қанша жерден ескерткіш тұрғызып, есімін қанша қаланың көшесіне беріп, өлеңдерін қанша тілге аударсақ та, тындырған шаруамыз шамалы болатыны хақ. Осыны есте ұстайықшы, ағайын!
Жалпы, Абайдың мерейтойы барша суреткер қауымның шабытына шабыт қосып, әр салада аса дарынды туындылардың дүниеге келуіне себепкер болады деп күтілген еді. Шынында да оның әр өлеңі тұрмақ, әр шумағынан, тіпті, әр жолының өзінен терең-терең ой туындалып, қилы-қилы қиял қозғауға, сан түрлі суретті көз алдынызға әкелуге болатын еді. Мысалға алсақ, « Желсіз түнде жарық ай... », « Қараңғы түнде тау қалғып », « Қан сонарда бүркітші шығады аңға... », « Қараша желтоқсан мен сол бір екі ай... » деген жолдар дарынды қылқалам шеберлері үшін дайын тұрған тақырыптар еді. Немесе « Бір сұлу қыз тұрыпты хан қолында... » деп басталатын өлеңнің оқиға желісінен тағы бір көркем дүниенің сұлбасы көрініп тұратындай болатын. Не пайда, мұндай мүмкіндіктер толығынан пайдаланылмады. Тіпті комиссияның шешімімен қаулыға енгізілген Абайдың « Ескендір », « Масғұт », « Әзімнің әңгімесі » атты дастандары бойынша қысқа метражды кинофильмдер шығару ісі де қолға алынбады. Расында шығармашыл қауым белсене араласатын іс көп-ақ еді. Әсіресе сәулеткерлердің көмегі ауадай қажет болатын. Абайдың Семейдегі музейін қайта жабдықтауда ұлттық сәулет өнерінің өзіндік ерекшеліктері ескерілмеген сияқты.
Оның Жидебайдағы үйін алсақ, сол баз-баяғы ұжымшардың дала қосына ( полевой стан ) ұқсаған күйінде тағы да жападан жалғыз қалып қойды. Ау, Абайдың туған-туысқандары, шәкірттері, аспаздары мен атқосшылары да өздерінің баспаналарында тұрған шығар. Олар неге жоқ деген заңды сұрақ әрдайым қойыла беретін болғандықтан Ұзақбай Қараманов ( сол кездегі үкімет басшысы ) жетекшілік еткен мерейтойлык, комиссияның шешімімен Жидебайда қазақтың тіркеспе, шошала, тоқалтам, дүкен, шарбақ үй сияқты осы өңірге тән тұрғын жайларынан қазірде де қонақ түсіруге болатындай етіп, жергілікті орта қолды материалдардан-ақ кішігірім қыстау ( ауыл ) тұрғызу көзделген еді. Оған қайсы бір білгіштер араласып, қыстау қайта тұрғызылмай қалды. Түбінде бұл мәселеге қайтып оралмасқа болмас. Өйткені, Жидебайдағы Абайдың қыстауын жетімсіретіп, жападан жалғыз қалдыра беруге болмайды. Бұл жағы тарихи, этнографиялық, мәдени-тұрмыстық жағынан әлдеқашан орайластырылған шаруа. Соңғы кезде Шәкәрімді Абайдың деңгейінде көргісі келетіндер бой көрсете бастады. Оны өзгертуге тырмысу – әурешілік, босқа әурешілік. Оларды бір бірімен « теңестіруге » немесе қарама қарсы қоюға қақымыз жоқ. Қалай жаныққанда да біз үшін Абайдың Абай, Шәкәрімнің Шәкәрім болып қала беретіні хақ.
Өзін өмір бақи Абайдың шәкіртімін деп есептеген қажы-екеңнің өзі-ақ, көзі тірі болса мұндай « теңестірудің » орынсыз екеніне жауап қайырған болар еді. Сол бастапқы Ұ.Қараманов басқарған мерейтойлық комиссияның ұйғарымымен Абай мен Шәкәрімді « жарыстырып » қоймас үшін Абайдың басына кесене тұрғызу, Шәкәрімнің мүрдесіне қойтас ( надгробие ) орнату келісілген болатын. Кейіннен бұған көңіл аударылмай, бір бірінен сәулеткерлігі жағынан айырмашылығы шамалы, жарыса орналасқан екі кесене тұрғызылды. Орнына келген шаруаның қатарына Абайдың туып-өскен жерінде ұйымдастырылған тарихи-мәдени және әдеби-мемориалдық « Жидебай-Бөрілі » музей-қорығын жатқызуға болады. Шынында да осы қорыққа бөлініп берілген он мың гектар жерде Абай заманындағы меңіреу табиғат ( нәубетаты мен мақұлықатын қоса ), тарихи ескерткіштерімен, әсіресе олардың Мұхтар Әуезовтың « Абай жолы » романындағы айтылған оқиғаларға қатыстыларымен қоса қалпына келтірілген болса, тәлім-тәрбиелік, танымдық мәні бар, мәдени кешен бой көрсететіні даусыз еді. Бірақ мәселе о бастағы комиссияның ұйғаруымен үкімет қаулысына енгізілгенімен, кейінгілердің көңіл бөлмеуінен аяқсыз қалды. Мысалы, мұнда Қазақстан республикасының ұлттық ғылым академиясының Ботаникалық бағының бөлімшесін құру қолға алынған жоқ. Менің мәселенің бұл жағына көңіл аударып отырғаным бұрын мұндағы ел қой бағудан көрі жылқы өсірумен көбірек айналысқан екен.
Абай елі белуардан келетін көкорай шалғын, сулы-бұлақты, таулы-тасты болып келетіндіктен жылқы өсірумен айналысуға қолайлырақ болғанға ұқсайды. Сондықтан ерте ме, кеш пе аймақтың бастапқы табиғатын қалпына келтіріп, бастау көздерін ашуға тура келеді. Бұл өмірлік қажеітіліктен туындалған жәйт еді. Біз Абайға жаңа заманның асқақ биігінен қарап, тағзым етуге міндеттіміз. Өйткені Абай мұрасының ағартушылық сыйпатын тым баса айта бергендіктен оның шын мәніндегі ұлылығын танытатын қырлары қағажу қалып бара жатқан сияқты. Бақсақ, Абайды оқып, ұғына білудің өзі адамға бір сын екен. Кезінде Ахмет Байтұрсынов: « Абай сөздері жалпы адамның түсінуіне ауыр екені рас. Бірақ ол ауырлық Абайдың айта алмағанынан болған кемшілік емес, оқушылардың түсінерлік дәрежеге жете алмағанынан болатын кемшілік. Олай болғанда айып жазушыда емес, оқушыда » деген екен. Шынтуайтына барсақ, бүгін де осыдан асып кеткеніміз шамалы, Көпшілік жұрт Абайды мектеп хрестоматиясындағы өлеңдері арқылы ғана біледі. Жаның тілеп, қайталай оқып отырмаған соң, Абайдай асқар өзін алдыртар ма? Сонан барып Абайдан қалайша ақыл сұрап алуға болады? Теледидарға жиі шығатын кейбір әдебиетшілердің айтқанына қарасақ, Абай кәдімгі дидактиканың ақынындай ғана болып көрінеді.
Әлдеқашан қанатты сөзге айналып кеткен он шақты шумақты жаттап алып, қайталай бергеннен Абай поэзиясының тұңғиық тереңдігі таныла қалмақ емес. Шын ұлылық күрделіліктен көрінеді, « қарама-қайшылық » арқылы ашылады. Әсіресе қара сөздеріне қарағанда Абай, бірімен бірі шарпысып, қиылысып жататын талай-талай пәлсафалық ағымдарға бой ұсынған адам. Мұны да біліп қойған жөн. Мен бір жұмбақ, адаммын, оны да ойла » дейді ақын. Қазақ қоғамының дәл қазіргі даму сатысында Абай жұмбағын шеше қоямыз деу асылық та болар, дегенмен сол биікке ұмтылмасқа болмас. Сондықтан да Мұхтар Әуезов дүние салғалы бәсеңсіп қалған Абайтану тың серпінмен дамыса дейміз. Ой тұсауы алынған қазіргі тұста Абайды қайтадан қолға алсақ онан ұтарымыз көп. Абай құдіретінің қыры да көп, сыры да көп. Түсінген адамды Абай өрісінің кеңдігі қайран қалдыратыны мәлім. Ақын шығармашылығына Батыс және Шығыс әдебиетінің терең мағыналы әсерін былай қойғанда, төл топырағындағы қазақ фольклоры мен әдебиетінің шешуші ықпалының өзі ойдағыдай ашылмай жүр. Бұл орайда, Абайдың алдындағы « зар заман » ақындарын да зерттемеске болмас. Абайдың исламға қатысты философиялық, саяси-әлеуметтік, педагогтік, эстетикалық, мінез-құлықтық көзқарастары да қозғаусыз жатқан бір әлем іспетті.
Кезінде әртүрлі себептермен ойдағыдай зерттелмеген Абайдың ақындық мектебі деген үлкен сала тағы бар. Ақынның Шәкәрім шығармашылығына ықпалы да түрен тимей тың жатқан тақырып. Мысалы « Дубровский әңгімесіндегі »: « Ат бырбыр, арба құр-құр, қоңырау шылдыр » деген жалғыз жолдың өзінде қаншама жанды сурет, қимыл-қозғалыс, ішкі ырғақ, әуезді әуен бар деп таң-тамаша қаласың. Осындай ерен шеберліктің бір ұшы Шәкәрімнің рухани әкесіндей болған Абайда жатса керек. Атышулы « Алашқа » жақындап кетсе-ақ ауызға алынбай қала берген Абай шәкірттері қаншама! Оларға да өздеріне лайық бағасын беруге ұмтылыс жасалған сияқты. Бірақ ол әрдайым айналысқанда ғана табысты болады. Жалпы рухани түп тегін таппайынша, әдеби дәстүрін танымайынша, ақындық айналасын ашпайынша Абай бар қырынан көрінбек емес. Тағы бір көңіл аударатын жәйт – ақын шығармаларын текстологиялық тұрғыдан мұқият зерттеу қажеттігі. Әлі күнге дейін әр басылымда әр түрлі алынып жүрген шумақтар баршылық. Өскен, өркениетті елдерде Абайдай ақындарының бір сөзі қате көшірілсе қып-қызыл дау болатынға ұқсайды. Ал бізде бұл мәселеге баса назар аударыла бермейтіндіктен Абайдың бастапқы түп нұсқасын қалыптастыру керек-ақ. Абайдың композиторлығы жөнінде әркім әр түрлі пікір айтып жүр.
Кейбір зерттеушілер онан орыс ырғағының әсерін көргісі келетінін ( мұндайлармен ешқашанда келісуге болмайды ) анда-санда аңғартып жүр. Қазақ әуезінен азды-көпті хабары бар адамның Абай әуендерінің халықтық негізін ажырата білмеуі мүмкін емес. Осылайша тізе берсек, әлі де іске асыратындай қыруар шаруа бар, мұны да ойланған жөн, ағайын! ATA ҚОНЫС, АЛТЫН ОРДАМ, БЕСІГІМ Бақсақ, « Еуропалық үлгінің » өмірімізге тікелей ене бастағанына ғасырдан астам уақыт өтіпті. Соңынан оның құрамдас бөлігіндей болып алған « орыс ықпалының » алғашында жасқаншақтап, XVII ғасырдың соңғы жылдарынан бастап қана, онда да орыс тауарларымен бірге, қазақ өміріне араласа бастағанымен, кейіннен метрополияның халықтарды өзіне бейімдейтін саясатымен болмысымызды билегеніне 250–300 жылға таяу уақыт өткен екен. Ал енді кеңес үкіметі құлағалы американдық өмір салтының бой көрсете бастағаны байқалатын болып жүр. Бұлардың орнығуына көп жылғы мәдени-идеологиялық, экономикалық, діни, құқықтық өктемдіктердің ( экспансиялардың ) қызмет етіп келгені мәлім. Соның салдарынан қазақтың өзіндігі, ұлттық мінез-құлқы, игі-қасиеттері, дәстүрлі өнері ығыстырыла бастады. Тұрмыстағы әрқилы келеңсіздіктерге тап болдық. Халқымыздың діни сана-сезіміндегі ыдыраңқылықты, тиянақсыздықты православие, баптизм, иегово куәгерлері, иудаизм, кришна­изм тағы басқа діни ағымдар толықтыра бастады.
Бұған Қазақстанда идеологиялық және саяси әр алуандықтың конституциялық жолмен танылғаны қолайлы жағдай туғызуда. Ұлттық дәстүр мен уақыт талабының арасындағы қарама-қайшылықтың өрістей бастағанын қазіргі заманғы әмбебаптықтан ( әрқилылықтан, әркелкіліктен ) де көріп жүрміз. Десек те тәуелсіз Қазақстан жағдайында батыстың рухани жетістіктеріне бір жақты бас июден арылып, ұлттық қасиеттерімізді қайта жаңғыртуға болатын уақыт туып келе жатқанға ұқсайды. Мұның өзі басқа бір төтенше жағдайға тап болмасақ, жалпыға мәлім өркениеттік жолға жедел өтуімізге мүмкіндік берер еді. Бұл қазақ қоғамының рухани және әлеуметтік өмірінен туындаған ерекшеліктерін қалпына келтіріп қана қоймай, бастапқы табиғи ортасына қайтара түсуге ықпал етер еді деп жорамалдауға болады. Сонда ғана қазақтың генофондын, тілін, мәдениетін сақтап қалуға толық мүмкіндік туатыны ықтимал. Әрине әмбебаптықтың айрықша құбылыс ретінде халықтарды, мәдениеттерді жақындастырудағы, мәдени-ақпараттық кеңістікті толықтырудағы рөлін жоққа шығаруға болмайды. Оның замана, уақыт, ұрпақтар сабақтастығын дәлдей түскені де жалпыға мәлім. Әйтсе де әрбір құбылыстың күнгейі мен теріскейі шығысы мен батысы, Фараби айтқандай, төрт тұсы болатынын естен шығаруға қақымыз жоқ.
Менің әмбебаптыққа қатысты мәселенің бұл жағына көңіл аударып отырғаным қазіргі өтпелі кезеңде елдің өткен өміріне, мәдени жетістіктеріне әділ баға бере отыра, бойымызға сіңген игі қасиеттерге қарсы жаңа шабуылдарға тойтарыс беріп қана қоймай, қоғамдық ойда бүркеме пікір мен теріс қағидаттардың орнығуына қарсы тұра білсек деген тілекпен байланысты. Бұлай дейтінім қазір бізде шетелдік, әсіресе американдық өмір салтына бой ұсыну кеңінен өрістеп келе жатқан сияқты. Оған қазіргі заманғы игіліктермен қатар от басы – ошақ қасынан қоғамдық орындарға дейін халықтық негізде өмір құру қағидаттарын тиімді пайдалану арқылы ғана қарсы тұруға бола­ды. Мұның өзі, сайып келгенде, ұлттық мақтанышпен байланысты бола беретіндіктен ата-баба мұрасына ұқыптылығымыз да өз үйлесімін тауып жатса демек едім. Қазір қайсы біреулер ұлттық бірлік тек капитализмнің қайтып оралуымен ғана әлеуметтік, мәдени, құқықтық жүйе болып қалыптаса алады-мыс дегенді айтып жүр. Мұның жалған көзқарас екені даусыз. Өйткені, өркениет деген пәлсафалық түсініктің өзі өмірімізге соңғы кезде ғана ене бастағандықтан оның ортақ қағидасы әлі жасала қойған жоқ. Десек те қазақ қоғамында оның орнын толтыра алатын түйсік-түсініктер жеткілікті.
Тіпті, өзгені былай қойғанда, исламның наным-танымдық сатыларының – хақиқаттың, шариғаттың, тарихаттың, мағрифаттың мүмкіндіктерін белгілі бір деңгейде пайдалануға болатын сияқты. Өйткені, олар да халқымыздың рухани өмірімен біте қайнасып, оның кейбір топтары арасында өздерінің о бастағы көзқарастық нышандарын сақтай отырып, әлеуметтік қатынастарға, рухани қал-ахуалға, адамның жан дүниесіне негіз бола алған. Тек Қазақстандағы мұсылман қауымының құлшынысы қажет-ақ. Онсыз оның орнын өзге діни ағымдар басуы ықтимал. Біз тарихтан қазақтың үш жүзінің де ас-ауқатына қажет диханшылық өнімдерін, үй жиһаздарын, көрпе-төсегіне қажет материалдарын, құрал-сайман, ыдыс-аяғына дейін алып келген отырықшы-егінші аймақтары болғанын және оларды мекендеген елдің арасында өз руластарының да қоныс тепкенін жақсы білеміз. Көшпелі қазақ үшін Сыр бойы, Талас-Шу атырабы, Ежелгі Хорезм ғасырлар бойы осындай қызмет атқарып келген. Мұның өзі қазақ қауымдастығының құрамында жартылай отырықшы, тіптен отырықшы топтарының болғанын көрсететіндіктен оны түгелдей көшпеліліктен « өрбітудің » ( ғылымда көп жылдар бойы осындай пікір басым болып келді ) қисыны жоқ екенін аңғартады. Оның үстіне көшпелі-малшы қауымның ақша түріне біріншілер болып келетіні жөнінде Маркс айтқан кемеңгер пікірді жоққа шығара қоятындар табыла қоймас.
Тіпті, тауарлық-ақшалық қатынастың көшпелі Ұлы дала мен отырықшы Мауреннаһрдың, басқаша айтқанда, Тұран мен Иранның өзара байланыстылығына негіз болғаны да белгілі. Тағы бір тәрбиелік мәні бар, ерекше көңіл аударуға тұрарлық жағдай бар. Ол қазақ қоғамының көшпелі малшылардан, жартылай отырықшы және отырықшы топтардан құралғанының тарихтан баламасы табыла қоймайтын соны мәдениет жасауға мүмкіндік бергенімен байланысты еді. Әйтсе де әмбебаптықтық әсерімен қазақ өзінің өмірін әралуан етіп ұйымдастырудан қалды, ертеңгі күнінің қандай болатынын ойлауды қойды, мемлекеттік өндірістің мүмкіндіктеріне иек арта беретіндіктен дәстүрлі өнердің қадіріне жете бермейтін, көп жағдайда әсемдік пен тұрпайылықты ажырата білмейтін болып алды. Елден мейірімділік, от басы – ошақ қасынан береке кетті, тұрмыстан азғындау күшейді. Дінге, рухани өмірге көзқарас өзгерді. Алматыға іс-сапарымен келген Шымкенттегі бұрынғы Мәдениет институтының бір оқытушысы, маған жолығып, мынадай бір оқиғаны паш еткені бар еді: – Бірде біздің институттың екі студентінің Иегово куәгерлері деген сектаның жиындарына қатынасып жүргені белгілі болды. Мұны біле сала сектаның жиынына мен де бардым. Сырттан келген адам екенімді біліп, ұйымына жаңа мүше қосылыпты дегендей, мені құрметпен қарсы алып, төрден орын босатып берді.
Ең алдымен көзге түскені жиналғандардың жетпіс процентке жуығының қазақ екені. Бәрі де оқылған дұғаны шын пейілімен қабылдағандай болып, еліріп отырды. Дұға оқылып бітісімен жиын « Біз еврейміз! », « Біз еврейміз! » деген сөздерді бірігіп айтып тарқасты. Одан кейін бұлар нендей жігіттер екен, осындай қалге тап болатындай, бастарына не күн туғанын білмек болып үйлеріне барсам, әке-шешелері бет бақтырмайды; « Шырағым-ау, сонда тұрған не бар, бұрын балаларымыз кеш болса не ғып жүр екен деп үрейленіп отыратын едік, қазір құдайға шүкір тынышталды, тәртібі жақсы, сектасынан басқа ешқайда бармайды, аздаған қайырымдылық көмек те алып тұрады » – дегенді айтты. Сонда, біз ағатай-ау, қайтіп өмір сүреміз, бүйте берсек жас ұрпақтан мүлдем айырылып қаламыз ба деп қорқам. Бұрын мұндайда шағым айтып баруға болатын комсомол ұйымы бар еді, партия комитеті деген болушы еді, қазір олар да жоқ. Студенттер болса, қысым жасай бастасаң, оқуын тастап кетуден де тайынатын түрі жоқ. Шымкенттен келген ағайын осыны айтып, тұнжырап төмен қарап, үндемей отырып қалды.
Мен оған басы-қасында болып, өз көзіммен көрмеген соң не айта қояйын, әйтсе де, шамам келгенше ақыл-кеңесімді айтып шығарып салдым. Басқа дінге еліктеушілік осылай басталады екен. Мешіт, медресе тұрғыза берген дұрыс қой, бірақ оларға барып, тәлім-тәрбие алып, Алла-тағалаға мінәжат ететін жастар бола бермесе, мұсылман қауымы қашанғы қол қусырып отыра береді? Мұны да ойланатын уақыт жеткен сияқты. Рас, бұрынғы тоталитарлық идеологияның, оны коммунистік дейсіз бе, еркіңіз білсін, баукеспелік немесе басып-төстеушілік идеологиясы дейміз бе, одан бүгін келіп-кететін ештеңе жоқ, тек оның орнын толтыратын күштердің арасынан исламның ерекше орын алуы Қазақстан жағдайында заңды екеніне күмәндануға болмайды. Бұлай дейтінім батыс мәдениетіне бірегей тәнті тұрушылықтың ықпалынан біржолата арылу үшін де халықтық негіз керек, ал оның бір ұшы мұсылмангершілікте жататыны хақ. Халықтық негіздің біз үшін аса маңызды болатыны тәуелсіздік тізгінін қолына алған Қазақстан сияқты жас мемлекетте бұдан былай рухани өмір мен өркендей түсу мүмкіндігі онсыз да бөгде факторларға тіреле беретін болады. Халықтық негіз дәстүрлі өнермен, әсіресе сәулеткерлікпен, кәсіпкерлікпен, кәсіпшілікпен, тұрмыс құрумен, ұлттық киім-кешекпен, ою-өрнекпен жымдасып жатады.
Ол әуез-әуенмен, шешендікпен, суырып-салма ақындықпен, билеу машығымен, аңыз-ертегілермен, тағысын тағылармен де байланысты. Ал әмбебаптық болса, жылдар бойы халықтың мұндай қасиеттерінің үнін өшіріп, буындырып, сыртқа шыға бермейтіндей етіп, жалпылықты, мәдени кеңістіктің ортақтастығын уағыздаумен болды. Соның салдарынан әмбебаптыққа қарсы тұра алатындай мәдени жетіскендік көрсете алмағандықтан тарихтан арттырғанынан гөрі жоғалтқаны көбірек халық болып қалыптастық. Казіргі әмбебаптыққа қарсы күрестін халықтың болашағын қорғаумен ұштасып жататын құбылысқа айналып бара жатқаны да осымен байланысты. Жазушы Софы Сматаевтың « Егемен Қазақстанда » басылған бір мақаласында халқымыздың әсіресе опасыздықты кешіре бермейтіні жайында кемеңгер бабамыз Қаз дауысты Қазыбекпен байланыстыра айтылған бір үлгілі аңыз бар еді. Соған көңіл бұрсақ, көп нәрсе түсінікті болатын сияқты. Қонақжай қазақ дәстүрімен қолын қусырып, құрақ ұшып қымызын ұсынған үй иесінің жүзі сынық көңілі күпті көрінген екен. Қонақтар да әліптің артын бағып, суырыла сөйлеп, сұғына қоймапты. Ет пісіп, табаққа түсіп, қадірлі қонақтың алдына келіп қалады. Сыйлы меймандардың мүшелі сыбағасын турап, алдына қойған жігіт тағы бір табақ етті ұсақтап кесіп, құрулы тұрған шымылдықты түріп жіберіп, ағаш төсекте жатқан иттің алдына апарып қойыпты.
Қонақтар аң-таң болып үнсіз отыра берген ғой. Жігіт сыртқа шығып кетіп, үйдің жанындағы үйшіктен үсті-басы алба-жұлба, мойнына дорба асынған, шашы ұйысқан, бет-ауызы жара-жара, көзі кіртиген, өңсіз-сөлсіз бір әйелді ертіп кіріп, итаяқта қалған сүйек-саяқты алдына итере салыпты. Би тіксініп қалып, қолын майлыққа сүртіп, кейін шегініп, арқасын жүкаяққа сүйеп, қасын қиғаштай кере үй иесіне шаншылып қарапты. Жігіт те түйсіксіз болмаса керек, қолын кеудесіне қойып, басын иіп, әңгімесін бастап та кетіпті. Сөйтсе, келіншек жігіттің қыздай айттырып алған әйелі екен. Содан бірер жыл бұрынғы ойрат шабуылы кезінде қолды болыпты. Қазақ-ойрат бітімінен кейін келіншегін іздеп барған жігітті некелі жары кеудесінен итеріп, жақындата қоймайды. Тұтқында жүріп тұрмыс құрған ойрат күйеуіне әбден бауыр басып алған бейшара әйел бұрынғы отағасына пысқырып та қарамайды. Әйелін елге қайтуға иіктіре алмай, әбден мысы құрыған жігіт: « Алыстан іздеп келіп ем, тым болмаса әудем жерге шығарып сал » деп келіншегіне жалынады. Сөзге еліккен әйелді ұзап шыға бере, мойнына қыл шылбырды тастап жіберіп, алдына өңгеріп, іліп ала жөнеледі. Ер жігіттің аты қанатты болса керек.
Түнімен жүріп таң ата қазақтың жер шебіне жеткенде артынан шаң көрінеді. Жарамды атпен түнделетіп қуып жеткен әйелдің ойрат күйеуі екен. Анадайдан айқайлап, дабылын қағып, « жекпе-жекке » шақырады. Қазақ жігіт те аттан қарғып түсіп, қарсыласына ұмтыла бастайды. Дәл сол мезетте жерде аунап жатқан әйел қазақ күйеуінің аяғынан тартып қалып, екеулеп жерге алып ұрады. Ойраттың астына түсіп, өлуге жақын қалғанда күшігінен асыраған иті жауын бас салып талап, жарып тастайды. Содан бері өмірін сақтап қалған итті қадірлеп, күйеуі иттік жасаған әйеліне итаяқтан ас беріп келген екен. Қаз дауысты Қазыбек ұзақ ойланып отырып, қоңыр қаздай қаңқылдаған даусымен айтатын кесімін көмейден төгіпті деседі: – Жүрекке әмір жүрмейтінін білмей, құштарлықтың қызыл тілді құрметтейтінін білмей, сен, балам, жүректі жеңбек болыпсың. Құшағына өктемдікпен енбек болыпсың. Сенің өктемдігіңе көнбеген бұл әйел айыпты емес, жүрекке ерік бермеген сен айыптысың. Одан соң бұл әйел басқаны ұнатқаны үшін емес, жауыңа болысып, сені құлатқаны үшін айыпты. Сонымен айып­ты айып жусын да, ашуды ақыл қусын. Бұл әйел төркінін тапсын. Сен өзің өшпенділіктен босап, еркіндігіңді тап – деп би бабамыз кесігін қайтарыпты.
Халық тағдырының қиын-қыстау шағында қазақ жұртының болашағын, туған халқының тарих бетінен өшіп кетпеуін тілеген атақты бабамыздың елін үлкенді-кішілі орынсыз қылықтардан сақтандырып келгенін осы бір өнегелі мысалдан да көреміз. Қазіргі заманғы әмбебаптықтың халықтың болмысын билеп алғаны сонша, қазақтың әл-ауқаттыларының қайсысының үйіне барсаң да бұрын Ресейден алынатын, қазір еуропа елдерінен, АҚШ-тан әкелінетін бірін бірі қайталай беретін импорттық жиһаз көресіз. Онсыз қоңды және қолды қазақтың көңілі көншімейтін болып алған. Қазақы бұйымды үй жиһаздарының арасынан шам алып та таба алмайсыз. Үй қожасы да мұндайға көңіл аудара бермейтін болып алғалы қашан. Ұлттық тауар шығаратындар көбейіп келе жатқаны құптарлық. Бірақ сол ұлттық тауар деп жүргеніміздің өзі жұрттың эстетикалық, сәндік талғамын әбден төмендетіп болған бұйымдар болса ше? Өйткені киім-кешектен қонымсыз шапан мен бөріктерден, жұртты жексұрын етіп көрсететін сүйір тақиялар мен сопақ қалпақтардан басқа « ұлттық нұсқа » көрінбейтін бо­лып алғалы қашан. Ата-баба мұрасына осылайша, қалай болса солай қарап, оның табиғатына кездейсоқ өзгерістер енгізе беруге бола ма? Бұған да бақылау; керек десеңіз, әдістемелік басшылық ету қажет дегім келеді.
Елдің тамақтану жағы да бір келкі; ұлттық тағамдардан ет асқаннан басқа ( оған тағы да халықтың намысына тиетіндей етіп « бес бармақ » деген ат бере бастағанымызға мәзбіз ) ештеңе жоқ десек те болады. Ауылдық жерлердің өзінде құлынды биесі бар үйде қымыз, бұзаулы сиыры барында айран бола бермейді. Халқымыздың денсаулығы нашарлап келеді, дәрі-дәрмектің өзіне қыруар қаржы кететіндіктен, оны сатып алу қиынға түсе бастады. Ауруханаға өз төсегімен, ыдыс-аяғымен, тамағымен барады дегеңді бұрын-соңды естімеген едік. Мұны да ойланайықшы, ағайын. Кеңес жылдарында ұлттық дәстүрлерге ұлтшылдық сыйпат берілгендіктен олардың тұрмыстан шығып қалғанын, от басы – ошақ қасындағы әулеттік тәрбиеге орны толмайтын залал келтіргенін де ұмытуға болмайды. Қазақтағы дәстүрлі өнердің атабаба мұрасының құрып біте бастаған қосынына айнала бастағанына да жетпіс жылдан астам уақыт өтіпті. Бұрын екінің бірі шешен, ән салып, домбыра тарта білген қазақта, әсіресе жастардың шешіліп сөйлей алмайтыны, ән салып билей алмайтыны тағы бар. Көптен жалықтырып біткен бір сарынға құрылатын қазіргі қазақ әуендерінің жұрттың жан дүниесін баурап әкете алмайтынын ескеріп, осындай бір келеңсіз құбылысқа қарсы тұрарлық іс-қаракетпен айналысып жатқан мәдениет орындарын да көре алмай келеміз.
Әмбебаптықтың әсерімен қазақтың өзіне тән әдет-ғұрпындағы адам өміріне, ер жетіп есеюіне, тағысын тағыларға қарай орайластырылған шынайы қасиеттерінің ұмытыла бастаған тұстарын да көріп жүрміз. Қазақ бұрын өзіне тән ерекшеліктерін сақтап қалу қамымен генеалогиясын ата жағынан жалғастырып, тек ұлынан туғанды ғана немерем деп санаған. Қыздан өрбіген бала немере деп есептелмейтін де « жиен », ал оның үбір-шүбірі « жиеншар » делінген. Қыз баланы жат жұрттық деп санайтын дала тұрғындары үшін қыздан тараған ұрпақ ата әулетін « жалғастыра » алмайтын. Өйткені қазақтың отын өшірмей, шаңырағына иелік ететін ұрпағы – қыздан емес, ұлдан тараған немере, шөбере, шөпшектері болатындықтан мұны өмірден туындалған әулеттік қатынас қалыптастырған құбылыс деп қараған жөн. Қазақ немересінен туғанды « шөбере », шөбереден өрбігенді « шөпшек », ал шөпшектен тарағанды « немене », неменеден өргенді « туажат » деп атаған. Мұнан әрмен қарай есептің жоқтығына қарағанда, шамасы баланы қаршадайынан үйлендіретін салт бойынша ( « он үште отау иесі » болатындықтан ) бұрын туажатына дейін жеткен көнекөз қарттар болғаны ықтимал. Бұл оларға алтыншы буын болып келеді екен.
Қазақ сәбиім тезірек өсіп ер жетсін деген ниетпен шілдеханадан кейін « бесікке салу », жылдам жүретін желаяқ болсын деп « тұсау кесу », ат жалын тартып, азамат болсын деп « атқа отырғызу », сүндеттеу рәсімдерін ескерусіз қалдырмауға тырысатын болған. Адам өміріндегі үлкен белес – үйлену болатындықтан оның салтанатына жасалған тойды ән-жырмен, алтыбақан айналасындағы ойын-сауықпен, әр түрлі қашықтыққа ат шаптыру, көкпар беру, қыз қуу, қазақша күрес, жаяу жарыс қызықшылығымен есте қалатындай етіп өткізіп келген. Мұндайда қазақтың ұлттық ойындары да сан қырынан көрінетін. Кеңес жылдарында осындай тамаша, халықтық мейрамдар адам болмысында эгоистік қылықтарды қалыптастыратын « туған күн » дегенмен, есейе келе – даңғойлыққа итермелейтін « мерейтойлармен » алмастырылды да бұрынғы тәрбиелік мәні бар ұлттық дәстүрлер ұмытыла бастады. Мен әрине « туған күнге » де, « мерейтойға » де қарсы емеспін, бірақ тек осы екеуі ғана адам өмірінің барлық белестеріне лайық деудің өзі озбырлық, тіптен халықтың өзімен біте қайнасқан дәстүрлеріне зорлық, әдет-ғұрыптарына жасалған қастандық болды десем қателесе қоймаспын деп ойлаймын.
Бұлай деп отырғаным батыс мәдениетіне бірегей тәнті тұрушылықтың ықпалынан біржолата арылу үшін де халықтық негіз керек, ал оның бір ұшы мұсылмангершілікте жататыны хақ. Халықтық негіздің біз үшін аса маңызды болатыны тәуелсіздік тізгінін қолына алған Қазақстан сияқты жас мемлекетте бұдан былай рухани өмір мен өркендей түсу мүмкіндігінің өзі онсыз да бөгде факторларға тіреле беретін болады. Ал қазақтағы рулық белгілердің бізге жеткен аражігін ажыратып, ғылыми тұрғыдан ұқыптылықпен зейін қоя отыра, өзімізге мәлім жазба және басқа да деректермен салыстыратын болсақ, белгілі орыс тарихшысы Аристов айтқандай, қазақ ру-тайпаларының тектестік құрамын, шыққан тегін, шұғылданған кәсібінің, шаруашылығының, тұрмыс құру деңгейінің сыр-сыйпатын, тарихтан алған орнын анықтап білуге болар еді деп жорамалдауға хақымыз бар. Мәселен, қоңыраттардағы « босаға » таңбасы туған жерге, қонысқа, тұрақты мекенге деген ықылас-құштарлықтың белгісі ғана емес, осы тайпаның басым көпшілігінің бұрын отырықшы, жартылай отырықшы болғанын аңғартатын жәйт. Халық арасына кеңінен тараған « Қоңырат болсаң, босағаң берік болсын! » деген нақыл сөз де сол есте жоқ ескі заманнан қалған болуы ықтимал.
Немесе сунақтардағы « қылыш » таңбасын алсақ, ( кейбір зерттеушілер оларды қазақтағы таңбасы жоқ бірден бір ру деп босқа әуре болып жүр, маған сенбегендер XIX ғасырдағы орыс деректеріне үңілсін ) мұның осы бір азғантай ғана отырықшы елдің Сығынақты айнала қоныс тепкен көшпелілерден жер-суын қорғап қалуға қатысты іс-қаракеттерімен байланысты болғаны даусыз. Мұндай мысалдарды басқа қазақ руларының таңбаларынан да келтіруге болады. Қазақ өліктің әруағын қастерлеуде де мұсылмангершілікпен қатар, оған дейінгі әдет-ғұрыптық дәстүрлерді кеңінен ұстанып келген. Мұнан да аңғарылатыны – халықтың өмірге де, өлімге де белгілі бір қатынас қалыптастыра білгені. Оның дүние салғандарға деген ниеті де тек өлікті жерге беру немесе еске салу үшін ғана емес, бүгінгі және болашақ ұрпаққа арналған. Ата-баба әруағын сыйлау, үлкенге ізетті, кішіге инабатты болу дәстүрі ең алдымен имандылық, – әдептілік, ізгілік қасиеттерден нәр алған, ел басына күн туған сәттерде оның тектестік тұтастығын сақтап қалуға кепіл болған құбылыс деп қараймыз.
Менің әмбебаптыққа қатысты мәселенің бұл жағына көңіл аударып отырғаным қазіргі өтпелі кезеңде елдің өткен өміріне, мәдени жетістіктеріне әділ баға бере отыра, бойымызға сіңген игі қасиеттерге қарсы жаңа шабуылдарға тойтарыс беріп қана қоймай, қоғамдық ойда бүркеме пікірлер мен теріс қағидаттардың орнығуына қарсы тұра білсек деген тілекпен байланысты еді. Өйткені қазір шетелдік, әсіресе американдық өмір салтына бой ұсыну кеңінен өрістеп келе жатқан сияқты. Оған қарсы тұра алатын жалғыз құдірет күнделікті өмірімізде от басы – ошақ қасынан қоғамдық орындарға дейін халықтық негізді дамытумен, түбегейлі орнықтыра түсумен, ұлттық мақтанышпен байланысты бола беретіндіктен ұқыптылығымыз өз үйлесімін тауып жатса демек едім. Ол үшін қазіргі заманғы әмбебаптыққа қарсы тұрып, халқымыздың генефондын, антропологиялық тұрпатын, тілін, мәдениетін сақтап қалуға ықпал ететін бағдарлама қажет-ақ. Онсыз қазақты қазіргі заманғы ұлт деңгейіне көтеру мүмкін емес. Ойлап қарайықшы: Қазақстан... Бұл не? Шын мәнінде тәуелсіз мемлекет пе? Әлде көкейдегісін шындыққа балағысы келетін қайсыбір қайраткерлердің айтып жүргеніндей, құдіреті күшті, көршілері үшін жағрасаяси фактор ғана ма?
Кезінде көрші елдерге баса көктеп кіріп, өктемдігін орнатуға тырмысқан іс-қарекетін өмірлік кеңістік « жетіспейтіндіктен » жағрапиялық факторлармен түсіндіргісі келген герман фашизмі тіліне тиек еткен, ғылыми жағынан түкке тұрғысыз осы бір кертартпа, фашистік « теорияның » бүркемеленген түрде, бірте-бірте саяси айналымға қайтадан еніп келе жатқанына қайран қаласың. Ел басқарған лауазымдылардан төменгі шенеунектерге – аудан әкімдеріне дейін түпкі түсінігін ұғынуға шамасы келсін-келмесін, ағымға ілесіп, осындай сөз тіркесін оңды-солды пайдалана беретін болып жүр. Жағрасаяси фактордың түпкі мәні көрші елдердің ішкі істеріне араласуда жатқанын бұлардың түсінгісі де келмейді. Әйтпесе Ресей неге НАТО-ның шекарасын шығысқа қарай жылжытуға шарық ұрып қарсы болды? Мұндай шешім оны, басқа салдарларын былай қойғанда, өзгелерге жағрасаяси кеңістік болуға алып баратын еді. Өз мүддесіне қатысты мәселелерді Ресей жақсы түсіне біледі. Оған қарағанда біз « ай қарап отырғандай » болып көрінуіміз мүмкін. Ілгеріде менің Шечен-Ингуш обкомында хатшы болып қызмет атқарған Бисұлтан Габисов деген досым болды. Бірде Сочиде дем алып жатқанда арнайы кісі жіберіп, қонаққа шақырғаннан кейін Грозныйда болып қайтқаным бар-тын.
Екі күнде біз шечендер мен ингуштердің елінде, Кабардино-Балкарияда, Солтүстік Осетияда болып, ені қыстағанда алты-жеті шақырымнан аса қоймайтын Дариял шатқалын бойлай отыра, әскери-грузин тас жолымен үлкен Кавказ асуындағы Казбеги қаласына дейін тамашалап, Грозныйға қайтып оралған едік. Екі жағынан биік тау құздары төніп тұратын, ұлтанымен асау Теректі ирелеңдетіп, ауыздықтауға көне қоймайтын мөлдір суын кәрі Каспийге қарай қуып жататын Дариял шатқалының меңіреу табиғаты талайды көрген менің өзіме де естен кетпейтіндей әсер етті. Бақсақ, кешелі бері жеңіл машинамен ары-бері зыр етіп өте шығып жүріп, өзен аңғарындағы әрбір жарты шақырым жерге орналастырылған және Теректің өн бойына созылып жатқан бекіністі қоныстар мен қамал-қорғандардың құландыларының тізбегін байқамаған екенбіз. Олар осы бір азғантай ғана тау халқының қиын-қилы тағдырын еске салғандай еді. Менің толғана ойланып қалғанымды байқаған Бисұлтан ел тағдырына қатысты қызғылықты әңгімесіне кірісіп те кетті: – Біздің халық жөнінде әркім әр түрлі пікір айтатынын білем. Біреулер оның батылдығына, ауызбірлігіне, бауырмалдығына, достыққа деген шын ықыласына ризашылығын білдіріп жатса, екінші біреулер оның қатыгездігіне, ымыраға көне бермейтін кекшілдігіне көңіл аударатын құсайды. Шечендердің ешкімнің алдында бас имегені мәлім. Оның ұлттық мінез-құлқы осы биік екі құздың арасындағы көк жолақта қалыптасты.
Осы алақандай жерге қыстау тұрғызып, егін ектік. Малымызды тауға айдап салып күн көрдік. Тарихтың өн бойына біздің азғантай ғана « өмірлік кеңістігіміз » біреулерге көп көрінгендей, Дариял арқылы бізге арабтар да, парсылар да, гректер де, түріктер де басып кіріп отырды. Ата-бабамыздың қанымен боялған жер Шыңғысханды да, Тамерланды да көрді. Геноцидке айналған орыс отаршылығын да басымыздан кештік. Казактармен де шайқастық. Әсті қақтығысты көрмей өскен шечен немесе ин­гуш болмаған шығар. Шечендердің ( Ингуштер бізге қарағанда сәл момындау келеді ) әсіресе сатқындықты кешіре бермейтіні, әрдайым « қанға қан » алуға даяр тұратыны, тағы басқа сырт қарағанда жағымсыз көрінетін қылықтары осы жағрапиялық фактормен біте қайнасқан болса керек. Біздің әуендеріміз де жинақы, билеріміз де шапшаң, жігерлі қимылдауды талап етеді. Ою-өрнегіміз де шартты. Ал енді сіздің халықты алсақ, менің бір кітаптан оқығаным бар-тын, ел шетіне жау тисе-ақ, бірлесіп қарсы шығудың орнына Алтайдан Атырауға дейін үдере көшіп, қозғалысқа түседі екен. Қуып жетіп көр, өзіңе тұтқиылдан тиісіп, берекеңді кетіріп, әр қайсысы әр жаққа бытырап шауып кете берсе, оған не істей қоясың?
Сіздің халықтың мейірмандығын, қайырымдылығын, кіммен болса да барымен бөлісетінін Қазақстанға қоныс аударғанда көрдік қой. Шечен халқы мұны ешқашан ұмытқан емес, ұмытпайды да. Егер қазақтың басына күн туса, шечеңдер бірінші болып достық қолын ұсынатынына кәміл сенуге болады. Айтпақшы, қазақ әуенінің құлазыған кең даланы еске салатындай диапозоны кең, сарнап, бар дауыспен шырқап, айтылатыны, күйінің ырғағы, билерінің бұрамы ешкімді де бейғам қалдыра қоймайтыны тағы бар. Жағрапиялық фактор дегеніміз осындайлардан көрінеді екен деп Бисұлтан әңгімесін бітірген еді. Кеше ғана біз сол азғантай шечен халқының Ресейдің бақайына дейін құрсанған, сан жағынан асып түсетін, көктен де, жерден де соққы беретіндей қауқары бар қазіргі заманғы қарулы күштеріне қарсы тұра алғанының куәсі болдық. Ұлттың ұлылығы оның жалпы санының азды-көптігінен, немесе жерінің кеңдігінен, тіпті шалқыған байлығынан емес, ең алдымен бостандыққа, тәуелсіздікке деген еркінен, қиын-қилы заманда тілін, мәдениетін, ата-дәстүрін, халықтың тұрпатын сақтай білгендігінен, ауызбірлігінен, өзара ынтымақтастығынан көрінетінін осыдан-ақ байқауға болады. Әрине, шечендердің алақандай жері өзгелерге жағрасаяси кеңістік болуды көтермейді. Ал біз үшін « жағрасаяси кеңістік » деген тіркестің « саяси » дегенін алып тастасақ та жетіп-артылатын еді.
Өйткені жағрапиялық фактордың қазақ тағдырымен біте қайнасып кеткенін оның ұлттық мінез-құлқында, іс-қарекетінде, тұрмысында қалдырған іздерінен көруге болады. Қазақтың шектен тыс момын, бейғам, аңқаулығы да басынан асып жататын халық болып қалыптасқаны ең алдымен жағрапиялық фактормен – ұланғайыр кеңістікте еркін төстеп өмір сүргенімен байланысты еді. Оның осы уақытқа дейін қазіргі заманғы ұлт ретінде бой көтере алмай келе жатқаны, тұрмыстық мәдениетінің төмендігі, көпшілігінің ауылдық жерлерде тұратыны, кәсіпшілік, мамандану жағынан қала өміріне жақындаса қоймағаны, мамандық таңдауда тұрпайы күнкөріс қамының бірінші орында тұратыны, тағысын тағылар бұған дәлел бола алады. Көп айтып, аз айтқанда, түбінде қазағымның жерінің кеңдігі өзіне сор болып жүрмесе болғаны. Қазір көп мәселенің шешімін табуы енді ғана есін жиып, тәуелсіздік тізгінін қолына алған қазақ елінің көршілерімен қарым-қатынаста өзін тепе-тең ұстай білуімен байланысты болуы ықтимал. Тепе-тең қатынассыз елдің елдігін сақтап, аймақтық тұтастығын сомдай түсу мүмкін емес екенін қазақтың қазақ болғалы басынан кешкені талай рет көрсеткен болатын. Тарих өткелдерінің қайсысын, немесе қай кездегісін алсақ та, олардың азабы мол өкініші де, азын аулақ болса да көңілге ой салатындай өнегесі де біз үшін өмір мектебі, тәлім-тәрбие жолы болды.
Ойлап қарасақ, « Қасымханның қасқа жолы », « Есімханның ескі жолы », « Тәуекелханның тура жолы », Тәукеханның « Жеті жарғысымен » қоса, күлтөбенің басындағы күнде жиыны, « Абылай аспаған асу » деген түсінік, тағысын тағылар осыған меңзейді екен. Бізге жанына қатер туса-ақ, құлазыған сахарада түк көрмеген болып, басын жерге көме салатын түйетауықтың бейнесін еске салатындай саясат ұстануға болмайды. Сонымен: Қазақстан... Бұл не? Ғасырлар бойы қалыптасқан далалық өркениет бесігі ме? Әлде қазақтың түп қазығы – ортақ отаны, өсіп-өнген от басы – ошақ қасы ма? Онда неге оны өзгеге көзтүрткі етпей « көлденең келген көк аттының » қанжығасында кетпейтіндей қал-ахуалға жеткізетін нақтылы шаралар белгілемеске? Бұлай дейтінім әлемді дүбірлеткен XX ғасыр аяқталып келеді. Оның саяси сыйпаттамасында негізгі белестер болған бүкілдүниежүзілік екі жойқын соғыс, жер шарын бұрын-соңды болмаған әлеуметтік сілкіністерге түсірген қазан төңкерісі, дүниенің екі жүйеге, қоғамдық-саяси құрылымға бөлінуі, ымыраға келе қоймайтын таптық күрес, темір құрсаудан қырғиқабақтыққа дейінгі уақыт мезеті, ядролық жарылыстар мен экологиялық тепе-тендіктің бұзылуы, ақырында коммунизмнің күйреуі қоғамның сана-сезіміне, наным-танымына, моральдық өлшемдеріне түбегейлі өзгерістер енгізді.
Ал Қазақстан үшін қазіргі қоғамтанушылар айтып жүргендей, қауымдық-шонжарлық топтасудан коммунизмге дейінгі секірме дамудың кеңшілігі мен таршылығы, молшылығы мен тапшылығы қатар жатты. Әлеуметтік ортаны эстетикалық, мәдени-тұрмыстық жағынан игеруде мол тәжірибеге ие болған халықтың өзіне тән, мысқалдап жинаған асыл қасиеттерінен бірте-бірте айырыла бастадық. Мұның әуел баста үйлестірілген қисынын іздестірудің оңайға түсе қоймайтынын Мәдениет министріне орынбасар болып қызмет істеген алты жарым жылда, әсіресе Түркістандағы « Әзірет Сұлтан » қорығындағы Ахмет Иасауи сәулет ғимаратын қауіп-қатердегі қалпынан шығару үстінде, немесе Алматыдағы халық әуез аспаптары музейінің коллекциясын тірнектеп жинап, экспозициясын құрастырған сәтте, тіпті « Алтынай » халық биі ан­самблін құрған мезетте ( бұларды өздері ұйымдастырған боп, қазір қайдағы жоқ біреулер үкіметтен абырой-атақ сұрап алып жүр ), әсіресе дәстүрлі өнердің ұмытыла бастаған тұстарын, әр түрлі себептермен жоғалып кетуге айналған бөліктерін ( блоктарын ) қайта қалпына келтіріп, бұрынғы табиғи және кәсіби ортасына қайтара түсуге бетбұрыс жасауға қамқоршылық ете бастаған кезде талай рет сезінген едім. Мұндай ыңғайтабыстың қаншалықты қиын шаруа екенін қазіргі нарықтық қатынас жағдайынан да көріп жүрміз.
Алтайдан Атырауға, Оңтүстік Сібірден Тянь-Шаньның теріскей сілемдеріне дейінгі ұланғайыр кеңістікті, кеңінен жайлап өмір сүрген қазақтың ежелден-ақ еркіндікті, елдікті аңсағандықтан жауынгерлік рухы, батылдығы, өзіне сенімі, отаны мен елі үшін тәуекелге бел байлауға дайын тұратыны көптен белгілі болған. Оның ұлттық рухы, мінез-құлқы, табиғи болмысы өз жұртын іргелі ел ретінде сезініп, Ресей, Қытай мен Кіндік Азия елдері аралығында оқшауланған, тәуелсіз мемлекет құратын тұсымен, әсіресе арагідік үзілістермен екі жүз жылға созылған жоңғар қалмақтарымен жойқын шайқаста өзі жасақтаған атты әскерінің тұяғының дүбірімен қалыптасты. Қазақ мемлекеттігі деген түсініктің біз үшін аса маңызды Азаттық, Теңдік, Бірлік, Туысқандық секілді паритеттердің қатарынан көріне беретін себебі міне, осында жатыр. Мемлекеттің тәуелсіздігімен ойнауға болмайтыны да осымен байланысты. Сөз жоқ, жоңғар қалмақтарымен болған көпжылдық соғыста, әсіресе Абылайханның тұсында қазақ жасақтары асқан ерлік мектебінен өтті. Ол замандағы қазақтың атты әскерінің Еуразия белдеуіндегі саны жағынан ең басым, даладағы ұрыс қимылдарына шыңдалған, қаһарлы, ең ұйымдасқан соғыскер күш болғаны белгілі. Бұл жөнінде нақтылы мағлұмат белгілі орыс тарихшысы А.Левшинде бар.
Қазақ қаһармандығы жайында 1954 жылы Ноғай ( ноғайлы ) ордасында болып қайтқан орыс елшісі Данил Губиннің Иван Грозныйға жолдаған хабарламасында да айтылған. XVI ғасырда бізде болған тарихшы Фазиллах Рузбихан өзінің « Бұқарлық қонақтың жазып қалдырғандары » атты кітабында: « Қазақ өзінің қайтпас ерлігімен де, күш-қуатымен де бүкіл әлемге танымал халық » деп жазса, Г.Н.Потанин қазаққа « мейлінше сергек, дені сау, өмірге іңкәр халық » деген мінездеме берген. Керек десеңіз, қазақтың ата-бабасының тектестік құрамын түзген түркі-қыпшақтардың, ғұндардың, сақ-массагеттердің ерлік істері де өз алдына бір хикая болып шығар еді. Абылай дәуірін жұрт қазақ қаһармандығының ( рыцарлығының ) кемелденген тұсы деп біледі. Абылайдың жорықтары, батырларының ерлігі тұрмыстық-салттық дастандардың арқауына айналған ». Қарапайым халықтың Абылайға арқа сүйеп, оны қазақ атаулының ханы ретінде танып, соңына ергені бостан босқа емес. Өзін көкке көтерген елдің қамын ойлаған пиғылы, ауызбірлігін, ынтымақтастығын ныгайтуға тырмысқан іс-қарекеті Абылайды қазақ хандарынан бұрын-соңды ешкім көрмеген абырой-атаққа бөлеген. Біз тек Абылай арқылы ғана ел басынан өткен XVIII ғасыр сияқты аса күрделі кезеңнің бар шындығын ашып, тарих қойнауларында қалып қойғандықтан ұмытыла бастаған тұстарын қалпына келтіре аламыз.
Абылайға қатысты тарихи оқиғаларды ғылыми тұрғыдан зерттеп-білу арқылы ханның қайталанбас алып тұлғасын сан түрлі аңыз-ертегілерден біржолата арылтып, нақтылы өмірбаянын қалыптастыратын боламыз. Өкінішке қарай, Ұлттық ғылым академиясы Абылаймен байланысты мәселелерді зерттеп-білуде белсенділік көрсете алмай келеді. Абылайға қатысты жадығаттарды Пекиннен, Санкт-Петербургтен, Орынбордан, Омбыдан, Ташкенттен іздестіруге болатыны да әзірше ескерілетін түрі жоқ. Қайсыбір әлі де болса дәлдей түсуді қажет ететін деректерге қарағанда, сол көрмеде Абылайдың киім-кешегінің де бірден бір үлгілері, алтын тағы көрсетілгенге ұқсайды. Қазақтың қолтума өнерінің туындыларымен еуропалықтарды алғаш рет таныстырған осы бір көрмеге келушілерді қызықтырған экспонаттардың арасында бағалы тастарды ұқсататын станок, егістікке су көтеретін қондырғы, күнделікті тұрмысқа қажет құрал-сайман, Шоқанның інісі Мақы Уәлихановтың қо­лынан шыққан кейбір бұйымтайымы қойылған екен. Осындай қазір шашырап, әркімнің қолында кеткен десе де болатын бәсі жоқ экспонаттарды қайтарып алатын уақыт жеткен сияқты. Жоғалтқан дүниемізді жиып ала берсек, оның ешқандай сөлекеттігі жоқ. Ол үшін бізді ешкім кінәлай қоймас. Абылай жөнінде телесериал шығару, оған және оның батырларына арнап ғылыми еңбектер жазу, көркем туындылар жасау қажет-ақ.
Егер Қазақстанның үкіметі шынымен-ақ өзін-өзі сыйлайтын болса, Түркістандағы « Әзірет Сұлтан » қорығын туристік кешенге, саябаққа айналдырсам деп жанығып жүргендерге үзілді-кесілді тыйым салуға тиіс. Олай етпеген жағдайда қорықтың астындағы көп ғасырлық мәдени қыртыстырға су кете береді де, жер астында қалып қойған ежелгі некропольді, ескі құрылыстың қалдықтарын былай қойғанда, 1819 жылы түн жамылып қалаға басып кірген қоқандықтар суға алдырған, 1864 жылы Түркістанды қоршауға алған орыс әскерлері зеңбірекпен атқылаған, тек кеңес жылдарында ғана азын аулақ болса да жүйеленген мемлекеттік бақылауға алынған Ахмет Иасауи сәулет ғимаратының қалі мүшкіл бола бермек. Ал енді қазіргі заманғы коммуникациялары қатар орналасатын туристік кешен дегенге келетін болсақ, оны ғимараттың ауласына орналастыру қажет пе? Онда ескерткіштің қорғалатын аймағын жасаудың керегі бар ма еді? Әдетте туристерге көрсетілетін объектілердің олардың жатақханаларынан, ресторанынан басқа жерлерге орналасуы шартты болатын. Оның үстіне қазіргі заманғы коммуникацияларды қорықтың ортасынан тұрғызу оның өмірін қысқартпаса ұзарта қоймайтыны мәлім. Қайткен күнде де осындай ұлағатты мәселені халықаралық экспертиза арқылы шешіп алған жөн. Онда Есімхан, Абылайхан, Қаз дауысты Казы­бек, Бөгенбай батыр секілді көне Қазақстанның белгілі мемлекет қайраткерлері жерленген.
Өкінішке қарай, олардың мүрделері жоғалғанын мен мұнан бұрын да оқырманның есіне салған едім. Енді олардың атына пантеон тұрғызғаннан басқа жол қалған жоқ. Абылайханның соңғы ордасының орны табылуына байланысты онда да мемориалдық қорған орнату қажет. Оңтүстік Қазақстан, Көкшетау, Жамбыл, Талдықорған облыстарындағы Абылайға қатысты тарихи орындарға мемориалдық белгілер ( тақталар ) қойылса, бұл да оның жарқын бейнесін есте қалдыруға қосылған үлес болар еді. Біз жоғарыда Абылай дәуірін қазақ қаһармандығының кемелденген, жұрттың бой жазып, өзін іргелі ел ретінде сезіне бастаған тұсы болды дедік. Ол кездегі қазақтың жауынгерлік рухы да, өзіне сенімі, отаны мен ел-жұрты алдындағы азаматтық борышына беріктігі де жоғары болғанға ұқсайды. Ал сол қазақтың кейіннен шектен тыс бейғам, « қой аузынан шөп алмайтын » мүсәпір, орашолақтығы да, салақтығы да жеткілікті, аңқаулығы да жетіп-артылатын халық болып қалыптасқанының себептерін бір сөзбен айтып түсіндіру қиын. Өйткені қазақты шын мәнінде халықтық тұрғыдан зерттегендер болған емес. Бізге белгілісі – қазақты бірте-бірте өзіне қаратып алу үшін оның құдіреті мен осал жақтарына көбірек мән берген Ресей экспедицияларының нәтижелері ғана.
Кеңес жылдарында жүргізілген зерттеулер де қазақ ауылын кеңестендіру саясатынан бастап негізінен үкіметтің қазақ даласына билігін орнықтыра түсуге бағытталды. Қолды байлай беретін қаражат тапшылығынан жекелеген мәселелердің төңірегінде жұмыс істеген ғылыми экспедициялар да қазақты халық ретінде жан-жақты зерттеу ісіне ықпал ете алмады. Ал Казақстан тәуелсіздігін жариялағаннан кейін әр түрлі себептермен мұндай мәселелерге көңіл аударыла бермейтін болып алды. Сондықтан да бізге қазақтану керек-ақ. Өйткені қазақтану ( халықты, елді жан-жақты танып-білу ) ғылымынан түйсігі шамалы, арттырғанынан көрі жоғалтқаны көбірек біздің қазақ мұны қазақыланумен, қазақша тұрпаттанумен шатастыра беретінге ұқсайды. Әрине, өзімізбен аттас елде тұрып, қазақтануды тілге тиек етудің ыңғайсыздығы да бар. Бірақ, қазіргідей біреу « тойып », біреу « тоңып » секіріп жатқан өтпелі заманда барын ұқсата алмай, бұрын мемлекетке иек артып жаман үйренген халықтың рухани жүдеушілігі соған итермелесе, онан қайда қашып құтыларсың. Оның үстіне халықтың осындай қал-ахуалын жете түсінетіндіктен нақтылы шаралар белгілеп, елді әлеуметтік тығырықтан шығарудың жолын қарастырып жүрген, арнайы дайындықтан өткен жергілікті басшыларды да көрген емеспіз. Мұнсыз қазақтың таяудағы жылдарда заттық игіліктер жасауға елеулі үлес қосатынына сену қиын.
Оның болмысындағы түбінде ұлттық қауіп-қатерге алып баратындай, келеңсіз, екі ұшты құбылыстардың алдын алудың қамын ойлап жүргендер тағы жоқ. Қазақтың өзіндігін, ғылыми-танымдық мәні бар ұлттық ерекшеліктерін зерттеп-білу арқылы оның әлеуметтік ортаны игеруде затқа айналған еңбек тәжірибесінің сарамандық жағын аша түсуге мүмкіндік туар еді. Мұның өзі, сайып келгенде, ұлттың генофондын, тілін, дәстүрлі өнерін сактап қалуға қосылған үлес болатыны даусыз. Нарықтық қатынас жағдайында мүмкін болатын демографиялық өзгерістерге жете мән берілмеген. Институттың арсеналында әлемге танымал ғалым-антрополог Оразақ Ысмағұловтың ғылыми жұртшылыққа « Ежелгі қазақтың дүниетанымы » атты монографиясымен белгілі болған көрші институттың ғылыми қызметкері, философ Мұқан Орынбековтің, тіпті алғаш жарық көрген « Ақыл таразысы » атты еңбегінен бүгінгі ғылыми ізденістеріне дейін атам заманнан бергі көркемдік өнертаным ерекшеліктерін терең зерттеп, таңдаулы мәдени қазыналардың бірін бірі толықтыратын жақтарын қарастырып келген әдебиет зерттеушісі Зейнолла Серікқалиевтің, басқа да ғалымдардың зерттеп-білгендерінің нәтижелері бола тұра, мәселеге нақтылы көңіл бөлінбегені өкінішті-ақ. Өйткені, бұған соңғы 250 жылда бойға сіңген тарихи мәңгүрттігімізді қоссақ қазаққа қатысты мәселелердің түбегейлі ғылыми зерттеу арқылы ғана алдын алуға болатын құбылыс екені түсінікті болып шығатын еді.
Мұның өзі оның өмірлік пәлсафасы мен тіршілік болмысын аяусыз бұзу арқылы қалыптаса бастаған қазіргі рухани жүдеушілік пен жоқшылыктың алдын алмаса, оның орнын кейіннен толтыру оңайға соға қоймайтынының тағы бір айғағы. Ал елімізде қазаққа катысты мәселелердің түбегейлі шешімін таппай келе жатқанына қарағанда, біз бұрынғыша ауылдық ( селендік ) жерлерде тұратын ұлт болып қала беретінге ұқсаймыз. Мұндай жағдайда қазақты қазіргі заманғы ұлт деңгейіне көтеру мүмкін емес. Өйткені оның кәсіби жағынан айқандалуына жағдай туғызу киынға соға беретін болады. Қазақ өзінен шықкан индустриалдық жұмысшы табын, инже­нер-техник қызметкерлерін қалыптастыра алмай тағы да орта жолда калып қоюы ықтимал. Жылдар бойы ауыл шаруашылығына, әсіресе малшылыққа бейімделіп, бес-алты ғана мамандықты – шопандықты, механизаторлықты, зоотехниканы, мал дәрігерлігін, мұғалімдікті, агрономдықты, медицинаны меңгеріп қана келген халықтың мінез-құлқын, өмір салтын күрт өзгерту оңайға түспейтінін біз жақсы түсінеміз. Әйтсе де оны қайта бағдарлау керек-ақ. Ол үшін ұлттық бағдарлама керек, әлеуметтік жағынан айқындалған экономикалық саясат ұстану қажет. Солай еткенде ғана қазақты қазіргі заманғы өнеркәсіпті, транспортты, автоматика мен компьютерді, әлеуметтік коммуникацияларды игеруге құлшындыра алатын боламыз. Қазақ техникаға бейімсіз халық деген қасаңқы пікірден арылатын күн туады.
Кәсіби деңгейі төмен, селендік халық болып қала берсе, қазақтың көсегесі көгере қоймайтыны белгілі. Әлі күнге дейін бірен-сараны болмаса, кез келген қазақтың қолынан жөндеп үй тұрғызу да келе бермейді. Арамызда сәулеткерлеріміз де, құрылысшыларымыз да, инженер-конструкторларымыз да бар, бізге тек жер кесіп берсеңіздер өзіміз-ақ үй салып аламыз дей берген соң, Алматы әкімшілігі оның « Шаңырақ » деген ұйымына астана түбіндегі ең шұрайлы жерлерден участоктар бөліп берген болатын. Нәтижесінде – салынған қалашықтарды көре алмадық. Үй тұрғызып оңдырмайтын қазекең ары-бері жүріп бой көрсетті де, кесіліп берілген участоктерді өзгелерге сатып, жайына кетті. Құрылыс мәдениетінің нәрегейлігінен ( әрине екі мың жыл бойы жақсы ма, жаман ба, өзінше үзілмей, жалғасып келе жатқан дәстүрі бар қазақ тағы үй құрлысына осындай баға берудің қисыны жоқ бола тұра ) қайда барсаң да қазақ ауылының ұсқынсыз болып келетінін көресің. Бізде жерді де өңдеп, ұқсата алмайды. Манағы жоғарыда айтылғандай, кең даланы еркін төс­тей өмір сүрген қазақ маңдай терін төгіп, жанын қинағысы келе бермейтін болып алған. Баяғы тұйық шаруашылық ұйымдастыру дәстүрі, қарабайыр кәсіпке дағдыланған өмір салты оның қолын байлай беретін болса керек.
Әйтпесе 1897 жылғы халық санағы бойынша 3 млн. Солай бола тұра, көпшілік жағдайда қазақтың санының күрт азайып кетуін аштық-жалаңаштықпен, кеңес үкіметінің қуғын-сүргінімен түсіндіріп келдік. Әрине, негізгі күнкөріс көзі – малынан айырылған елдің аштық-жалаңаштыққа душар болып, босып кеткені « Ақтабан шұбырындыдан » кейінгі ел басынан кешкен, орны толмас ең үлкен қасірет болғаны рас. Десек те 1921–1931 жылдардағы аштық тек қазақтың ғана басына түскен ғаламат емес еді. Ол Ресейде де, Кіндік Азияда да болды. Сол тұста Өзбекстан астанасы « Ташкент – нанды қала » деген атаққа ие болды. Сол « нанды қалада » болған бір эпизод жөнінде Дүйсенқұл Сарықұлов ақсақалдың ( бұрын Қазақстанның су шаруашылығы министрі болған ) бала кезінде көргенін айтып, көзіне жас алғанның куәсі болғаным бар-тын. Нан пісіріп, сатуға әзірлеп жатқан наубайшылар дайын нандарын қымтап жауып, « етті шыбыннан қорғағандай » қақпалап, олардың көзіне түсірмеуге тырмысып-ақ бақты. Бір кезде нанның иісіне шыдай алмай, аштық ақыл-ойын билеп алған қазақ наубайхананың астан-кестенін шығарды. Қолына түскен күлшелерді бұлғақтата шайнап, қақалып-шашалғанына қарамай асығыс жұтып жатқандарды көргенде жүрегіңіз тітіркенетіндей еді.
Наубайшылар қолына түскен көсеуімен, оқтауымен, тіпті ыдыс-аяғымен ұрып бастарын жарып, қанын шығарғанда да сескенгендер болған жоқ. Менің араша түспек болғанымнан да ештеңе шықпады. Қанша күннен бері нәр татпаған сорлы қазақтың қылжиып құлай бастауы мұң-ақ екен, наубайшылар екеу-екеу қолдасып, көшеге шығарып тастады. Қазақстанның оңтүстігіне Арқадан ойысқан қазақтың асқабақты шикідей жеп, қабақты қауын деп кеміріп, іші кеуіп опат болғандары жайлы ауыл ақсақалдарының әңгімесін талай рет мен де естіген едім. Торғайда қызмет істеген жылдары ондағы қазақтың балық аулап күн көрудің есебін таппай, қозықұйрықты ( оны кей жерлерде көмбелек, қозықарын деп те атайды ) саңырауқұлақпен ( оның уландыратын түрі ) шатастырып, суға қайнатып, қорек еткендіктен уланып өлгендері де болған екен.
Осындай қайғылы әңгімелерді естіген сәттерде Сұлтанмахмұттың: « Бір үйде жиюлы екен қазына мал, Көрсетті бәрін бізге ақсақал шал: Бұрынғы атамызға сыйға берген, Біздерде мынадай бар, мынадай бар! »...... Көргенде күміс кесе алтын аяқ, Бір сөзді тамағыма қойдым таяп: « Қай момынның малы бар бұл аяқта » Демейінше болмады қарап жай-ақ Шал айтты көріңіздер, жасқанба деп, Кесені қолыма алып қарай бердім Ішінде нақақ көзден жас бар ма деп » аяқталатын шумақтары тілге орала беретін еді. О, қайран дүние-ай, біреуді ағынан жарылқап, екінші бір бейбақты аштан өлтіретіндей өмірдің ұштығына қалай жетерсің?! Неткен әділетсіздік десеңші! Сонымен жалпы адамзаттық прогрестен шеткерірек қалыңқырап қойған қыр қазағын қазіргі заманғы ұлт өкілдерінің деңгейіне жеткізу үшін оның шаруашылығын реттеу, кәсіби бағытын айқындай түсу, әлеуметтік қал-ахуалын жақсарту қажет. Қалалық мамандықтар бойынша жұмыс істей алатындай етіп, қазіргі заманғы тіршілікке бейімдеу жағын кеңінен қарастырған жөн. Балалар бақшасынан басталып, мектепте өрбитін бұл үрдіс қазақтың өзінен шыққан индустриалдық жұмысшы табы мен инженер-техник қызметкерлерін дайындауға жете мән беретін ұлттық бағдарламамен орайластырылуы қажет.
Ондай бағдарлама міндетті түрде үкімет тарапынан қадағаланатын және қаржыландырылатын жағдайда ғана халқымыздың болмысында қалыптасқан келеңсіз де екіұшты құбылыстармен біте қайнасқан, халықтың өткендегі қарабайыр тірлігін еске сала беретін мінез-құлқын бірте-бірте өзгерте аламыз. Қазақ атадан балаға, ұрпақтан ұрпаққа, ғасырдан ғасырға алмасып келе жатқан наным-танымға киелі мән беріп, қадір тұтқан халық. Сәулеткерліктегі шаршы тұстары ( « Дүниенің төрт тұсы », « Әлемнің төрт бұрышы » ) Фараби айтқандай, өлеңдегі үйлесімге, поэзиядағы шумаққа, логикадағы силлогизмге дәл келетін болған. Ал шеңбер ( « Әлем кеңістігі » ) шаңыраққа; босаға, табалдырық, маңдайша – отбасына; қазан-ошақ от басының ырзығына меңзейтін болған. Олардың мазмұндық желісі, сарыны ою-өрнекте, жартасқа қашалған суреттерде, зергерлік бұйымдарда кездесіп отыратыны міне осымен байланысты. Көне түркілерден қалған ескі түсінік бойынша құс – аспанның, балық – судың, ағаш – жердің белгісі болып қазақтың қолтума өнеріне енгендіктен оның мазмұнын байыта, молайта түскен.
Қазақ киім-кешегінде қалып қойған түркі-қыпшақ киім үлгісінің кейбір дәстүрлері – сәкәгүл, үкі қадау, бойтұмар тағу, оқа, жақтама ( « өңіржиек » ) тігу – адамды пәле-жаладан, сұғанақ көзден, жын-перілердің « салқынынан » сақтайды-мыс деген ескі ұғымның сарқыншақтары іспетті. Шаңыраққа түрлі түсті жіптерден түйіншектелген, керемет, әсемдіктің үлгісі болатындай шашақтармен безендірілетін шаңырақбау, желбау, уықбай ілетін дәстүр тек шаңыраққа киелі мен беретіндіктен ғана емес, ол арқылы тәңірге, бүкіл аспан әлеміне көрсетілетін құрмет белгісі болған. Қазақ өзінің төрт түлік малына да киелі құбылыс ретінде қараған. Оның әрқайсысы үшін қайырым сұрап, мінәжат ететін пірлері, мәселен, түйенікі – Ойсыл қара, жылқынікі – Қамбар Ата, сиырдікі – Зәңгі Баба, қойдікі – Шопан Ата болған. Ал ешкі байғұсқа мұндай құрмет бұйырмапты. Ол сорлыны бұрын қораның аузына байлап қойып, малын бастап қызмет ететініне қарамастан текесін де, серкесін де, өзін де бойындағы « жын-шайтанын » қуып шығарам деп қазекең әрі-бері өтіп жүріп, бір­де қамшылап, бірде таяқтап, бақырта сабап кете беретін болған.
Малшылар арасында текені түнде иірулі жатқан немесе қораға қамалған қойға қасқыр шабады-ау деген жағында ұстаушылық та осы қатыгез, тағы әдеттің жалғасы болса керек. Ескі қазақ ауылында бұрын мал терісін өз атымен емес, бүркемелеп « көл » деп атап келген. Ел арасында кеңінен тараған бір аңызда құдалыққа жүріп кеткен кемпір келініне: – Қарағым, мен келгенше көлді айналып қой, келісімен екеуміз бірге отырып, тазалап тастармыз – деген екен. Кемпір кешке қарай аулына оралғанда, түске дейін үйдің қасындағы көлді он рет айналып, әбден қалжырап, шаршаған келінін көріп, бұрқан-тарқаны шығып ашуланады да: – О, шұнақ қар, сен ақпақұлаққа мен суды айнала бер дегенім жоқ қой, анада сойылған малдың тұздалған терісінің айналасына ұн сеуіп, сүруге дайындап қой дегенім еді. Соны ұқпайтындай, әке-шешең сені қалай тәрбиелеген?! Жерошақтан аттауға, ондағы шоқты су құйып өшіруге тиым салатын, ауруды сумен ұшықтап емдейтін ескі салт та оған бұрыннан, отқа табынған ескі заманнан бастап киелі мән бергеннің көрінісі, тіпті айналадағы әлеуметтік ортаны эстетикалық тұрғыдан игерудің жалғасы іспетті.
Өмірге бірегей көзқарас қалыптастыратын ата-баба дәстүрі әдеттің ( адат ) ғасырлар бойы діни наным-таныммен қатар жүріп, бірін-бірі толықтырып келгені белгілі. Десек те, мұның әлеуметтік, қоғамдық мәнінен көрі қауымдастықты орнықтыруға қызмет еткен жағы басымырақ болып, олардың әрқилы сыйпаттағы бірлігі дұрыс түсініле бермегендіктен, қазақтағы наным-таным жүйесіндегі ескі түйсік-түсініктермен шырмалған құбылыстарға сын көзімен қараған жөн. Әйтсе де, түрі мен түсі ұқсас келе бермейтін шаруаның жараса жымдасуы тегіннен-тегін болмаса керек. Мәселен, әуездегі адам үні мен ырғағынан әуен құралатыны өлеңнің мәтініндегі әр түрлі дыбыстардан сөз құралатыны сияқты аталмыш қалыпта бір түсті бояудың болуын біркелкі талап ету орынсыздық болар еді. Қазақтың наным-танымына әр түрлі әлеуметтік топтар қосқан элементтердің өзара диалектикалық бірлігін сақтап, бір бірімен етене жақындасып кеткендіктен ортақ өмір сүріп келгендерін дұрыс ұғына білген мақұл. Алайда күнделікті өмірде қайсыбір үйлеспеушіліктермен үнемі ұшырасып отырсақ та, шілеңгер шәкірттерінің бәрі бірдей дарынды болса деп армандайды, қайсыбір журналист газет алқасының қоржынына түскен кез келген автордың мақаласын өз түсінігімен түзетіп бастыруға әуес, тек менің айтқанымдай болсын деп талап ететін басшылар да жоқ емес. Өмірлік құбылысты, кез келген пәлсафалық қағиданы өз түйсігінің ғана қалыбымен өлшеу – көргенсіздік.
Нағыз адамның көргенсіздік жасай қоймайтынын, жұрттың адамдық қасиеттері « мен мұндалап », тұратын тәрбиелі, пайымды азаматтарға құрметпен қарайтынын олармен теңесуге ұмтылатынын көріп жүрміз. Мәдениетті деген қасиетті ұғымға білімпаздығы мен парасаттылығынан басқа, өзгелермен тіл табыса білетін, көршілерімен тату-тәтті тұра алатын адамды жатқызуға болады. Бұған көп нәрсенің қажеті де шамалы. Кішіпейілділік, өзгені құрметтей білу, бөгде пікірмен санаса білу, өз қылығына сын көзімен қарау, басқалардан да сондай қатынасты күту ғана. Тегі ұлты басқаларға, олардың әдет-ғұрыпына, дәстүрлеріне қатысты орынсыз пікір айту, немқұрайдылық көрсету мәдениеттіліктің нышаны болған емес. Бір жолы Талдықорған мектептерінің бірінде аяқ астынан өрбіген пікірталасының куәсі болған едік. Ол мектеп оқушыларының өз деңгейінде көп мәселелерді ересектерге қарағанда дұрысырақ түсінетінін, аса күрделі мәселенің өзін оңайырақ шеше алатынын көрсеткен еді. Әңгіме бір қазақ қызының шетел тілдерінің, тіпті ана тілінің сапасыз оқытылатынын айтқанынан басталып кеткен болатын. Екінші бір орыс қызы оған қарсы шығып, тіл үйрену әркімнің өз ынтасына байланысты дегенді айтқан. Бірақ одан сен өзің, мәселен, қазақ тілін білесің бе? Үйренгім келмегендіктен емес, араласатын ортаның жоқтығынан үйрене алмадым.
Бізде қазақ балалары өте аз, олар әдетте өз тілінде сөйлемейді. Ал біздің үйде, шешемнің неміс, әкемнің орыс екеніне қарамастан, қазақ тілін құрмет тұтады. Әкем қызмет бабымен мал жайылымдарында жиі болып, малшылармен көп араласады дегенді айтқан. Сонымен, не керек, пікір таластың аяғы тағы бір жоғары класс оқушысының ( бұл жолы да қазақ қызы ): егер біреулер қазақ тілін білгісі келмесе білмей-ақ қойсын, зорлаудың қажеті жоқ, оларға қазақ халқы туралы, оның ұлттық дәстүрлері, мәдениеті мен өнері, тұрмысы жайында сыр шерте білу керек деген тұжырым айтқан. Меніңше деген, әлгі қыз, ең бастысы халықтың рухани байлығын құрметтей білген жөн. Тілді үйрену қажеттілігі сонда өзінен өзі-ақ пайда болады. Интернационализмнің сөз жүзінде емес, іс жүзіндегі көрінісі осындай-ақ болар. Бұл да наным-танымнан, от басындағы әулеттік тәрбиеден өрбіген құбылыс болып табылады. Біз халқымыздың басқалардан толып жатқан өзгешеліктерімен ерекшеленетінін жақсы білеміз. Өзгелердің де ұлт болып қалыптасуына әдетте тектестік, мәдени-тұрмыстық, әлеуметтік жәйттер әсер еткен. Бірақ, олардың ерекшеліктерің де бөтен, бөгде тұрғыдан қарауға болмайды.
Айталық, көзінің түсіне, мұрнының сырқына, жанарларының орналасуына, тағамының түріне немесе салған әнінің ырғағына қарай баға берудің қисыны жоқ. Қазіргі жағдай бірсарындылықты, жаттандылықты көтере бермейді. Бірақ осы мәселе дәл бүгін туып, өрбіп жатқан үрдіс емес. Мысалға алсақ, балаларымыздың әсіресе қалада туып, өскендерінің ата, ана тілін біле бермейтіні көптен белгілі. Ата тілі деп бөліп айтып отырғаным, осындай бір тіркес Мағжанда бар екен. Тіл білмегеннен кейін жастар салихалы әуезге әуестеніп, қазақша билеп, ән сала қоймайды. Олардың бар білетіні қазіргі заманғы мәдениет дегеннің ырғақ, жарық, дыбыс шеңберінде ғана. Солай бола тұра, осындай өзекті мәселеге ата-анасының көңіл беле бермейтінін қалай түсінеміз. Бұл президенттің жарлығымен немесе үкіметтің қарарымен орнына келе қоятын шаруа емес. Әрбір ата-ана, тым болмаса, өз от басында азаматтық көрсетіп, бала-шағасының қамын ойласа, жеткіншек ұрпақты мұндай қалге жібере бермеген болар едік. Мектептен алатын тәлім-тәрбиенің де жүйелілігі шамалы. Мұғалімдер жетіспейтіндіктен ( олардың көбі күн көрудің тауқыметімен арпалысып жүр ), күнделікті сабақ өте бермейтін жерде қандай оқу болсын. Мектеп пен балабақшалар көптеп жабылып жатыр. Бұл үрдіс әзірге тоқталатын түрі жоқ.
Бір сөзбен айтқанда, халқымыздың болмысына тереңірек үңілетін болсақ, жетісе бермейтін жақтары молшылық. Оны шын мәніндегі қазіргі заманғы ұлт деңгейіне көтеру үшін нақтылы шаралар белгіленіп, іске асырыла бастамаса, өзгелерді қайдам, біздің халық өзінің рухани мүмкіндіктерін іске қоса алмай қалуы ықтимал. АЛЫС, АЛЫС ТА БОЛСА ЖАҚЫН ( Отырар өркениеті тақырыбына ) Егер тарихқа жүгінсек, есте жоқ ерте заманнан бастап-ақ, Сыр бойында қыстап, көктем шыға малын Сарыарқаға, Оңтүстік Сібірге, күзге таман – қайтадан Сырға қарай айдап-бағып күнелтуді дәстүрге айналдырған дала тайпалары өзара тікелей қарым-қатынаста болып келгендіктен бірте-бірте тұтас халықтың нышандарын орнықтыра түскен. Бұл үрдіске көшпелі Ұлы дала мен отырықшы Мауреннаһрдың шегіне орналасқан Ежелгі Отырар мен оның ықпалында болған отырықшы-егінші қоныстар да үлесін қосқан. Олай дейтінім мұнда сол кезден-ақ көшпелілердің де, отырықшы елдің де қатысуымен өзіндік ерекшеліктері бар соны мәдениет қалыптаса бастаған. Ежелгі Отырар арқылы көшпелі қазақтың арғы атасы отырықшылық әлемімен танысқан, сауда-саттыққа үйреніп, халықаралық қатынастар шеңберіне іліккен. Ежелгі Отырардың қазақ тайпаларының тектестік сезімін оятуда, олардың тұрмыс-салтынан, әдет-ғұрпынан, тілінен, дәстүрлі өнерінен көрінетін біркелкілікті нығайта түсуде атқарған қызметін де жоққа шығаруға болмайды.
Ертеортағасырлық Сайрам, Тараз, Құлан, Қойлық секілді сауда орталықтары өздерін өмірге келтірген көне керуен жолына иек артып, қала тіршілігін ұйымдастыруда, сауда-саттықта, қорғаныс ісінде көбіне соғдыдардан тұратын көпестер серіктестіктерінің ( колонияларының ) кіріптарлары болса, Ежелгі Отырар дала тұрғындары үшін де, қала халқы үшін де өз үйі, өз ошағы болып қала берген. Өйткені қала бекінісінің ішінде де, айналасында да осы өлкені ежелден мекендеп келе жатқан қаңлы, қыпшақ, қоңырат сияқты тайпадардан құралған өз қосындары басым болған. Егер даладағы елді жау шауып, соғыс өрті шыға қалса, қала халқы да дала тұрғындарымен бірігіп, ортақ жауға қарсы тұрған. Ал қала бекінісіне өрмелеп шығуға тырмысқан жаумен бетпе-бет кездесетін сәтте « ат құлағында ойнайтын » дала шабандозы да, дүкендерін жауып үлгірген шілеңгер де, малын оқшау жерге иіріп тастап, мұнда келген бақташы да, шәкірттерін үйлеріне таратқан ұстаз да жауынгерлермен қатар тұрып шайқасқан. Отырардың ұлылығы міне, осында жатыр.
Екі мың жылға жуық өмір сүріп, қанатын кең жайып, шарықтаған шағында екі жүз гектардай жерге көсіліп жатқан Отырар да Кіндік Азияның ортағасырлық қалалары секілді негізгі үш бөліктен – бұрыштарында, қақпа үстінде күзет мұнаралары болатын бекіністі қамалы бар Хан сарайы, қазына, уәзірлік мекемелері, сарай мешіті, күзет гарнизоны орналасқан Ордадан ( Арк, Кремль ); оған тіркестіре орналастырылған айналасы мығым қорғанмен қоршалған керуен-сарай, мешіт-медресе, ханака ( ақысыз мейманхана ), тұрғын жайлардан құралатын іскер қауым мекені – ішкі қаладан ( Шаһристан ); құрамында маманданған шеберханалары, ұстаханалары, құмдандары, базарлары, моншалары, мөлтек мешіттері болатын қарапайым халық пен қолөнершілер тұрағы – тысқы қаладан ( рабад ) тұрған. Отырардың негізгі сутартқышы да осы бөлігінде болған. Соңғы ортағасырларда қаланың Хан сарайы орналасқан орталығы мен ішкі қала бірігіп кеткендіктен тұрғын жайлары шектен тыс тығыздалып, бірыңғай бекіністі қамалмен қоршалған. Сөйтіп, қазіргі құландысы 20 гектардай жерге жайылып жатқан, ғылымға Отырартөбе деген атпен белгілі қала орталығы бірегей тәртіпке келтірілген. Бұл әрине қаланың бекіністі орталығы ( цитаделі ) ғана. Оған қарап Үлкен Отырарды көзге елестетуге болмайтын сияқты.
Қала орталығының тығыз орналасқаны сонша, жүлгерлерімен кішігірім арба да өте алмайтын 20 гектар жерге қаланың бас әкімі Қайырханның қарауындағы 60 мың қолы жатар орнымен, бүкіл қару-жарағымен, мінетін атгарымен түгелдей сыйып, жарты жыл бойы қаланы қоршаған жауға қарсы тұра алды деудің қисыны тағы жоқ. Отырартөбе қаланың басқа бөліктерімен салыстырғанда тып-типыл болмағандықтан, оның қорғанысына өз тұрғындары қатыспапты-мыс деп ( қайсы бір зерттеушілер осындай пікір айтып жүр ) жорамалдаудың да ыңғайы бола қояр ма екен? Егер қала халқы алты айға созылған ерлік қорғанысқа қатыспай, қол қусырып отыра берген болса, Отырартөбені қоршай 170-180 гектар жерді алып жатқан қарапайым халық пен қолөнершілер мекендеген тысқы қаланың ( рабадтың ) XI–XII ғасырларда тұрғызылған және кейіннен жаңғыртылған бекінісінен биіктігі 3-5 метрдей, ені 20-25 метрдей болып келетін жалдар ғана қалғанын немен түсіндіруге болады? Бәлкім, Отырартөбе аумағында қаланың ерлік қорғанысының соңғы айы өткен болар. Археологтардың айтуына қарағанда, Отырардың кез келген жауға қарсы тұра алатын берік қамалы, айнала қазылған тереңдігі екі метрдей, ені 10–15 метр болып келетін сулы ор үстіндегі аспалы көпірлермен жабдықталған үш қақпасы болған. Олар арқылы жұрт қаланың орталығына шыға алады екен.
Ақша соғатын кәсіптің, қаланың бестен төртіндей бөлігін алып жатқан қарапайым халық пен қолөнершілер тұрағының, су құбырларының, нәжіс жүйесінің болғаны мұндағы қала өмірінің кемелденген шағында астаналық сыйпатта болғанын аңғартады. Отырардағы суландыру жүйесі отырықшы қазақтағы сияқты оның « атыраулық » түріне жататындықтан өзен арнасын, оның жанама сай-салаларын бөгеп « реттеу » арқылы жиналатын суды арықтармен егістікке таратып әкетуге негізделген. Кішігірім бақшалықтар көктемгі тасқын су жайылатын көлшіктердің ылғал жинайтын ұлтанына да орналастырылатын болған. Оқсыз бен Мейрамтөбеде оманарықтардың ( магистральды каналдардың – деген мағына береді ) реттелген егістіктің, қарабурамен буылатын тоғанның, шығыр қондырғыларының ізі табылғаны Отырардағы егіншілік мәдениетінің деңгейі жоғары болғанын көрсетеді. Жазба деректер де, археологиялық зерттеулер де Отырар халқының күріш, тары, бидай, тағы басқа азықтық дақылдар егіп, мақта өсіргенін, жүзімдікпен, бау-бақшамен айналысқанын көрсетті. Моңғол шапқыншылығымен байланысты қала өмірінің құлдырауы Отырардағы суландыру жүйесінің істен шыға бастауына әкеліп соққанымен, XV–XVI ғасырларда Сыр бойындағы саяси өмірдің тұрақталуымен егіншілік қайта жандана түскен. Осы тұста диханшылықпен, қол өнерімен, сауда-саттықпен айналысқан отырықшы қазақтың саны көбейе бастаған. Әйтсе де XVII ғасырдың екінші жартысына қарай дендей бастаған жаугершіліктің зардабынан Отырардағы суландыру жүйесі бірте-бірте қысқара берген.
Ел аузында тым асыра айтылған десе де болатындай Отырардан Түркістанға, Сайрамға дейін алып баратын жер асты жолы жайында аңыз сақталып қалған. Археологиялық қазба жұмыстары мұндай үңгірдің болғанын дәлелдейді. Бірақ ол аңыздағыдай, 45–100 шақырымдай қашықтықтағы қалаларға апаратын жер асты жолы емес, ескі су бөгемінен қаланың орталығына құпия су құбырын өткізу үшін пайдаланылған үңгір болса керек. Өкініштісі, қанасының өн бойымен екі қатар су құбыры тартылған үңгірдің жиырма метрлік бөлігінің ғана сақталғаны. Осыған қарағанда, ел басынан кешкен қиын-қыстау кезеңде қала халқы құпия су құбырын түгелдей тартып үлгіре алмағандықтан, қаланың орталығынан сыртқа шығып кетуге болатын­дай етіп қазылған жер асты жолын жаудың қоршауында қалған жұртты ауыз сумен қамтамасыз ету үшін пайдаланған жоқ па екен деген де ойға қаласың. Жер асты жолы жөнінде өзге мағлұмат әзірше жоқ. Қолда бар мәліметтерге, әсіресе тарих ғылымының докторы, шығыстанушы ғалым Мұқтархан зерттеген қытай деректеріне қарағанда, алғашқы отырықшы қоныстар бұл өңірде осыдан кем дегенде екі мың жыл бұрын Қанғұй этносаяси бірлестігінің негізінде пайда болған. Күшейе келе, қанғұйлардың билігі Каспий теңізінің солтүстік жағалауына дейін тараған. Қанғұй негізінен малшы ел болғанымен оның қалалары мен отырықшы-егінші қоныстары да бол­ған.
Алайда олардың қайсысы мемлекет астанасы болды деген сұраққа келсек, нақтылы жауапты өзімізге белгілі Білге қаған, Күлтегін көне түркі жазуларынан табамыз. Бұл тасқа қашалған жазулардан түркі қағандығының батыстағы шегі ретінде Сырдың орта ағысына орналасқан өзімен аттас астанасы бар Канһу Тарбан мемлекет бірлестігі көрсетілген. Белгілі орыс тарихшысы, шығыстанушы ғалым A.Н.Бернштам қаңғұйларды түркі тілдес халық болған десе, қайсы бір авторлар Сыр бойына қоныс аударуына байланысты түркі тайпаларының ықпалымен тұрпаты мен тілін өзгерткен Солтүстік Иран малшыларына жатқызады. Қаңғұйлар алғаш қоныс тепкен Арыс өзенінің Сырға құяр тұсында Қаратау аңғарларынан нәр тартатын Бөген, Боралдай, Шаян, Арыстанды өзендерінің атырабын қамтитын, батысында Қызылқұммен, солтүстік шығысында Қаратау жотасымен шектелген бұл алқап ғылымға Отырар жазирасы ( оазисі ) деген атпен белгілі. Аталмыш алқап пен оның бас қаласы Қанһе, Қанһу Тарбан, Фараб, Тұрарбанд, Тұрар, Отырарбенд, Отырар болып, әр түрлі атпен қатар аталып келген. Мұның басты себебін жиһан кезген саяхатшылардың, саудагерлердің жергілікті халықтың тарихынан беймәлім болып келетінін былай қойғанда, тілін білмеуінің салдарынан жер-су, ел атауларынан өзінің ұққандарын бұрмалап айтып, бұзып жазуында деп шамалауға болады.
Бәлкім, бұл VIII ғасырда Сырдың орта ағысында тәуелсіз екі аймақтың – Фараб пен Отырардың болғанымен де байланысты болар. Оның біріншісі Сырдың сол жағалауында Фарабта ( Уәсіж, Оқсыз ), Әбу Нәсір әл-Фарабидің ( 870-950 ) туған жерінде болса керек. Ал екіншісінің Сырдың оң қанатында, өзімізге белгілі Отырарда орналасқаны даусыз. Алайда, көп ұзамай бұл екеуі біріккеннен кейін де, бастапқы екі тұрлі атауын сақтап қала берген. Біріккен аймақтың басты қаласы да Фараб, Отырар деп екі түрлі аталып келген. Ежелгі қанғұй астанасының Отырардың ізашары болғаны да ғылыми тұрғыдан дәлелденген. О бастағы Қанһу Тарбан ( Оты­рар ) тек жазба деректерден ғана емес, археологиялық қазба зерттеулерінен де мәлім. Ол кездегі қала сәулетінің деңгейін Құйрықтөбедегі археологтар ашқан сарайдың қалдығынан да көруге болады. Биіктігі он метрден астам үйіктің үстіне тұрғызылған бұл ғимарат айналма дәлізбен қоршалған салтанатты залдан, қонақжай мен тұрмысқа қатысты басқа да бөлмелерден тұрған. Салтанатты залдың бұғатына ағаштан шекіп, бояумен толықтырылған құр берілген. Онда құда түсу, үйлену салтанаты, кептеуіл-садақшылар, қайсыбір құбыжық бейнелер, төрт қолды құдайдың тақта отырған кескіні бейнеленген бекініс бұрыштама мұнаралары бар қамалмен қоршалған.
Шамасы бұл осындағы қоныстың жүлдегерлерін тарататын әкімнің қала сыртындағы тұрағы болса керек. Отырар алқабы мекендеген елдің тектестік құрамы жөніндегі мәселеге келсек, мұның әлі де болса дәлдей түсуді қажет ететінін айта кеткен жөн. Мәселен, көнетүркі қағандығының құдіреті күшейген тұсында ( VI–VIII ғ.ғ ) оның құрамына енген қанғұйлар бірте-бірте түркіленіп кеткендіктен де болар, кейінгі тарихи жылнамаларда арнайы атала бермейді. Керісінше, ( VII– VIII ғасырларда Сыр бойын арабтар жаулап ала бастаған кездегі жазба деректерде түркі-соғды жағында соғысқан қаңғарлар, кеңгерестер жайында айтылған. Ал онда кеңгерестер кімдер? Бұл екеуін бір халық деп тұспалдаудың қисыны бола қояр ма екен? Егер, шежіре деректеріне жүгінсек, кеңгерестер Отырардың түп-тамырлы тұрғындары болған қоңыраттар емес пе? Кейбір зерттеушілер қоңыраттарды монғолдың хонкират тайпасына балап, Сыр бойына моңғол әскерлерімен бірге келген деген пікірді қостайды. Олай десек, наймандар да моңғол жерінен қазаққа ығысып, оның тектестік құрамында маңызды кірме болғанын дәлелдейтін Алтайдан Қараталға, Қараталдан Ұлытауға дейін көсіліп жатқан қалың Найман жұрты бар. Ал бұл кеңістікте Қоңыраттың Найманмен қатар орналаспағанын былай қойғанда, онан қалған ауылдар бар дегенді де естіген емеспіз.
Мұның есесіне Сұрхандариядан ( Жиделі Байсын ) бастап, Жизақ уәлаяты арқылы, қазіргі Шыназдың тұсынан Сырдың орта ағысымен Қаратау бөктерлеріне дейін, онан әрмен өзеннің сол жақ қанатымен Қарақалпаққа, ноғайлы жұртына дейінгі аймақта қыпшақтармен, қаңлылармен, тамалармен т.б. Бәлкім, сол қоңыраттар арабтар жаулап алғаннан кейінгі дәуірде Ежелгі Отырар мен Мауреннаһрдың арасында дәнекер болған да шығар. Олай дейтінім қоңыраттар отырықшы, жартылай отырықшы ел болған, азынаулақ мал ұстап ( олардың ең бай дегенінде мың қаралы қой, аздаған түйесі, жылқысы, сауын сиыры болған ), диқаншылықпен айналысқан. Қоңырат кірекештері, Ташкентке, Самарқанға, Бұқарға, Шымкентке, Таразға дейін сексеуіл артып, шөп тамырларынан алынатын бояумен, қолдан қайнатылған кір сабынмен, әйгілі Қоңырат кілемімен, бау-басқұрлармен, киізбен, алаша, текеметпен, орама шимен, былғары-көнмен сауда жасаған. Қоңырат тайпасының шыққан тегі әлі де болса зерттей түсуді қажет етеді. Мәселені айқындай түсу үшін өзбек, қарақалпақ, ноғайлы, құмық-балқар деректерін де ортаға салған жөн. Олай дейтінім қоңыраттың өз шежіресі оны Отырардан шығарады. Ноғайлыларда қоңыратты моңғолдан шығаратын мағлұмат атымен жоқ.
Керісінше, олардың үш атадан таралған ноғайлының жергілікті тайпасы болғаны жайында нақтылы пікір айтылған. Орыс деректеріне ( Аристовқа ) жүгінсек, қоңыраттар печенегтердің қалдығы болып шығады. Қалай өткен күнде де ежелгі қанғұйдан қаңғарлар мен кеңгерестер жалғастырған қазаққа дейінгі тектестік байланыстың жатқаны даусыз. Тоғыз тарау керуен жолдарының түйіскен жеріне орналасқандықтан Отырарды жаулап алу әрбір кезектегі басқыншыға Сыр бойының барлығына билігін орнатқандай болып көрінетін. Teгi, Н.А.Бернштам бүкіл Кіндік Азиядан, қай жағынан алып қарағанда да, Отырар сияқты « қызыл итке жем болатындай » қызғылықты да қатерлі жер табу қиын деп бостан-босқа айтпаған болса керек. Отырар арқылы бір тармағы Таразға, Баласағұнға, онан әрмен, Шығыс Түркістанға ( Қытай ), екіншісі – Шашқа ( Ташкент ), Соғдыға, Мәрі, Нишапурға апаратын керуен жолдары өткен. Сауда керуен жолдары Отырарды Үргенішпен ( Хорезм ), Еділ бойымен, Кавказбен, Қаратеңіз жағалауымен, Бетпақ дала арқылы – Кимақтардың елімен, Сібірмен байланыстырған. Отырар жайындағы деректер көбіне араб, парсы тілді авторлардың еңбектерінде кездесіп отырады. Саяхатшылардың бірі Отырарды Арыс өзенінің Сырға құятын жеріндегі аса бай құнарлы алқаптың астанасы етіп көрсетсе, екіншісі – көшпелілердің Қаратау бөктеріндегі бекіністі қамалдарының бірі дегенді айтады.
Ал үшінші бір жолаушы Бөген мен Арысты кесіп өтіп Таразға бұрылатын керуен жолының басталатын жері деген дерек қалдырған. Алайда Отырар біреу. Оның ортағасырлық саяхатшыларға әр жерде орналасқандай болып көрінгені әр тұстан келетін керуен жолында кездесетін жер ыңғайымен байланысты болса керек. Әрине, Бетпақдала арқылы жол азабын тартып, әбден қалжыраған керуенге Қаратау жотасынан асқаннан кейін Отырар шынында да Дешт-і-Қыпшақтың, шегіне орналасқан көшпелілердің берік қамалы болып көрінуіне негіз бар. IX-X ғасырларда Оңтүстік Қазақстан түгелдей мұсылманданған. Бірақ ата-бабасынан пұтқа табынуды мирас еткен Оты­рар тұрғындары арасында жаңа дін бірден орныға қоймаған. Ел арасында исламға дейінгі сенім ( зороастризм, манихейлік, буд­дизм де болуы ықтимал ), түркі жазуы сақтала берген. Дегенмен мұсылмангершілік қала халқынан қызу қолдау тапқаннан кейін мешіт, медресе т.б. Тағы бір көңіл аударатын нәрсе сол кезден бастап қала сыртында мұсылман зиратының пайда болуы. Мұнда кейін ел аузында « Отырарда отыз баб, Түркістанда түмен баб, Сайрамда сансыз баб, ең үлкені Арыстанбаб » деп дәріптелген исламды уағыздаушы, бүкіл мұсылман қауымына белгілі шейх, Ахмет Иасауидің рухани ұстазы Арыстанбаб жерленген.
Қам кесектен тұрғызылған күмбезді мазарлар осы бір ескі зиратта тіптен соңғы кезге, XX ғасырдың 40-жылдарына дейін сақталған болатын. Ал шейхтардың шейхы Арыстанбабтың XII ғасырда тұрғызылып, Әмір Темірдің кезінде қайта жаңғыртылган күмбезі бізге жетпеген. Тек 1907 жылы мұсылман қауымының қаржысына бұрынғы ескі құрылыстың орнына оның мақамымен жаңадан кесене-мешіт салынған. Әйтсе де X ғасыр Сыр бойына тыныштық әкеле қоймаған. Оның өзіндік себептері де бар-тын. IX ғасырдың аяғы мен X ғасырдың басында Шаштан ( Ташкент ) Сырдың төменгі ағысына дейін иемдеген оғыздардан соққы жеген қаңғарлардың біразы Отырар алқабынан батысқа қарай ығысқан, ал, бәлкім, осы кезде кеңгерестер оғыз мемлекетінің құрамына енген болса керек. XI ғасырдың басында мұнда оғыздарды Сыр бойынан түгелдей қуып шыққан қыпшақтар өз билігін орнатқан. Қазақ даласын ұзақ уақытқа өзіне бағындырған қыпшақтар батысқа қарай жылжып, половецтер деген атпен Киев Русі мен Византияның көршісі болған. Осы тұста қала өмірі жаңа белеске көтерілген. Отырарға іргелес орналасқан отырықшы-егінші қоныстар кеңейе бастаған. Қаланың өзі де қолөнершілер тұрағы – рабадтың есебінен дами түскен. Құрылысы жүйелі жүргізіле бастағандықтан онда біркелкі үйлер бой түзей бастаған. Су құбыры, нәжіс жүйесі жөнге келтірілген.
Қаланың орталығы да, іргелес рабаттары ( предместье ) да бекіністі қорғанмен қоршалған. Қыпшақтар бірде хорезмдіктерге қарсы соғысса, бірде оған тәуелді болып отырған. Бұл кезде Қыран хан мен оның жақын туысы Алып Теректің арасында таққа таластық бел ала бастаған еді. Текеш Сұлтан Алып Теректі қолдап, көмекке әскер жібертеді. Қыран хорезмдіктерге қолға түседі. Алайда Алып Теректің күшейіп бара жатқанын сезген соң, ол Қыранды босатып, Алып Терекке қарсы аттандырады. Ұзаққа созылған қақтығыстардан кейін таққа болашақ Отырар қорғанысының ұйымдастырушысы Алып Терек отырады. Оның түрікше өз аты Жаған-Тұғды ( « Піл келді » ), лақап есімі Иналшық ( « Кіші » ), яғни тақ мұрагері деген мағынада болған. Ал Қайырханның « Насабнамада » қаңлы текті делінуі оның руын көрсетіп тұрған жоқ, хан болуға лайық, текті әулеттен шыққанын еске салады. Махмұт Қашғаридың сөздігінде « Қаңлы – қыпшақтың ұлы адамы », яғни ханы деген мағына бар екен. Бәлкім, бұл қыпшақ ақсүйектерінің өздері бағындырған ежелгі елдің шыққан тегіне қарай икемделгісі келгендігінен де болар. Алып Терек Сыр қыпшақтарының ханы болып көтерілгенімен Хорезмшаһ Мұхаммедтің билігін мойындауға мәжбүр болған.
Оның тәуелсіздікке ұмтылып, 1216 жылы Хорезмге қарсы қыпшақ тайпаларын көтергені сәтсіздікке ұшырайды. Алайда Хорезмшаһ та қыпшақтармен ашық араздасуға бара алмай, Алып Терекпен тез арада татуласып, оны Отырар тағына өзі отырғызып, Қадырхан ( арабша « Қуатты хан » деген мағынада ) деп жариялайды. Бірақ кейіннен бұл лауазым түркіше Қайырхан, Ғайырхан деген өзгеріске түскен. Қайырхан ұзаққа созбай, қаланың қорғаныс шебін, бекінісін нығайтып, күрделендіре түскен. Сондықтан 1219 жылы қала түбіне келген моңғолға өзгелерден бұрын тойтарыс берген де осы Отырар болды. Отырардың ерлік қорғанысын ұйымдастыруда Қайырханның қолбасшылық дарыны сан қырлы жағынан көрініп, халқының адал перзенті ретінде тарихқа енді. Оның есімі ұрпақтан ұрпаққа алмаса бермек. Көпшілік жұрт Отырардың күйреуін моңғол шапқыншылығымен байланыстырады. Рас, жарты жылға созылған ерлік қорғаныстың кезінде жауға өз қақпасын өзі ашуға мәжбүр болған Ұлы қаланың күлі көкке ұшқан, Кезінде талайды тамсандырған әсем қаладан жалпиған үйіндісі ғана қалғаны осымен байланысты. Қаншама ата-баба мұрасынан айрылдық. Отырардың кітап қоры жоғалды. Әйтсе де отырарлықтардың ауызбірлігінің арқасында бас-аяғы 30 жыл өтпей-ақ, қала қайтадан қалпына келген.
Сауда керуен жолдарының түгескен жерінде, Қазақстандағы отырықшы күнкөріс пен көшпелі тіршілік шегінде орналасқандықтан XIII ғасырдың ортасына қарай-ақ, мұнда ақша соғатын орын жұмыс істеп, алтын, күміс, мыс теңгелер шығара бастаған. Әсіресе XIII ғасырдың аяғында Масуд-бектің ақша реформасынан кейін қала шаруашылығы жанданған. Солай бола тұра, Отырар тағдырдың тәлкегіне талай рет түскен. Ол әуелде Дешті Қыпшақты жайлаған көшпелі өзбектер мен Алтын Орда билеушілерінің қол астында болған. Кейіннен Әмір Темірге бағынған. Қазақ хандығы мен Әбілқайыр әулетінің, Мауреннаһр билеп-төстеушілерінің арасындағы Сыр бойы үшін бітіспес күрестің кіріптары болды. Егіншілігі шарықтап дамыған, шұрайлы күздік және қыстық жайылымдары бар, қыста малды жусататын шөбі мол тоғайы, ықтасын болатын қопа қамысы жеткілікті бұл өлке қазақ хандығының өмірлік мүдделеріне сай еді. Керуен жолдарының түгескен жеріне орналасқан аса маңызды сауда және қолөнер орталықтары ретінде көптен танымал Отырар, Сайрам, Йасы ( Түркістан ), Сауран, Сығынақ, Созақ ( Құзақ ), Баба Ата ( Құмкент ) сияқты бекіністі қалалары бар Сыр бойы мен Қаратау қойнауы Қазақ хандығы үшін тек экономикалық жағынан ғана емес, әскери-стратегиялық жағынан да аса қолайлы болған.
Бір тілде сөйлейтін, діні бір, бірегей тұрпаты бар, дәстүрлі өнері, тұрмыс-салты, әдет-ғұрпы біркелкі тайпалар мекендейтін бұл аймақтың көшпелі және отырықшы топтарды жақындастырып қана қоймай, бірігіп қимылдауға дағдыландыра түсетіні, қазақ жерін біріктіру үрдісін тездетуге ықпал ете алатыны айдан анық болатын. Ақыры, өзге Сыр бойы қалалары сияқты Қазақ хандығының құрамына енген Отырарда Қасымханның ( 1445-1518 ), Хақназар ханның ( 1538-1580 ), әсіресе Тәуекелханның ( 1586-1598 ) кезінде қала құрылысы қайта қолға алынып, сауда-саттығы нығая түскен. Ақша соғу жанданып, қазақ хандарының құрметіне теңге шығарыла бастаған. Осы тұста қол өнер шеберханаларының мамандануы айқындала түскен. Металл қорыту, темір ұсталығы, мыс және зергерлік кәсіпшілік, тас қашау, шыңылтыр шілеңгерлігі, шыны өндірісі дамыған. XVI ғасыр Қазақстан тарихында елдің экономикасы қарыштап дами бастаған, қалалары өркендеп, жергілікті және еларалық сауданың өрістеуімен қазақ көпестерінің исламдық Шығыс елдеріне дейін сапар шеге бастаған тұсы еді. Әйтсе де Отырардың сорына XVII ғасырдың алғашқы ширегінен-ақ, Қазақ хандығы мен Сыр бойына қармалауышын созған жоңғар шонжарларының арасындағы қақтығыстар жиілей түскен. Қаланың тынысы тарылып, бар өмірі қала орталығына, қазіргі Отырартөбенің аумағына шоғырлана бастаған.
Отырар басқа Сыр бойы қалалары секілді жоңғар шапқыншылығының зардабын түгелдей тартқан. Мұны қала халқының күрт азаюынан да аңғаруға болады. Отырарда бұл кезеңде бес мыңнан астам ғана халық тұрған. Әйтсе де мәні бөлектеу мына бір деректі бөле жара атаған жөн. Шымкент, Түркістан, Созақ, Сайрам сияқты тұрақтанған қоныстарды былай қойғанда, күйреп-тозған ескі мекендердің өзінде де ол кезде тіршілік белгісі өше қоймаған. Аман қалғандар шағын-шағын топ құрап, қашып-босып жүріп, егіншілікпен, саудамен, малшылыкден айналыса берген. Қазіргі төбе-төбенің айналасына шоғырланып, үй салатын дәстүр де сол заманнан қалған. Сұрай келсеңіз, олардың сол төбе боп жатқан ескі қонысты мекендегендердің ұрпағы болып шығатыны тағы бар. XVI–XVIII ғасырлардағы орыс деректерінде Отырардың қазақ хандығындағы қала екені, соңғы деректе – оның 40 үйі ғана бар шағын қалашық дәрежесіне дейін құлдырағаны айтылған. Бұл тұста сауда керуендері мұнда бұрынғыдай келе бермейтін болғандықтан сауда-саттығы, қол өнері тоқыраған.
Суландыру жүйесі істен шыға бастағандықтан арықтары тартылып, егістігін сор басқан, оңтүстіктің аптап ыстығына төзе алмай бау-бақшасы, жүзімдігі қурағаннан кейін соңғы тұрғындары тастап кеткен Отырар халқының бір бөлігі Түркістанға, қалғандары Шымкент жаққа қоныс аударып, ондағы қала халқының құрамына енсе де өздерін көп уақыт бойы отырарлықтар деп атап келген... Отырардың көпғасырлық қабат-қыртысынан археологтар К.Ақышев, К.Байпаков, Л.Ерзакович, тағы басқа да Оңтүстік Қазақстан кешенді археологиялық экспедициясына қатысқандар қала өмір сүре бастаған алғашқы жылдардан XVIII ғасырдың ортасына дейінгі заттық-тұрмыстық мәдениеттің ескерткіштерін тапқан. Әсіресе Көкмардан, Күйікмардан, Қыркескен, Пұшықмардан қазбаларынан табылған заттарда, саз балшықтан күйдірілген, тастан қашалған, металдан соғылған бұйымдарда, еңбек құралдарында уақыт, замана, ұрпақтар сабақтастығын айқындай түсетін жәйттер кездесіп отырады. Мұндағы археологиялық Отырар – Қаратау мәдениеті ескерткіштерінің біз үшін маңызды болатыны олардың малшылықпен қатар дамыған егіншілік дәстүрлеріне бейімделгенінде ғана емес, байырғы қазақ тұрмысы мен мәдениетін еске салатынында болып отыр. Мұның өзі Отырардағы тарихи-мәдени және археологиялық кешеннің Әбу Нәсір әл-Фараби мен оның ізбасарларының өшпес ілімі секілді қазақ халқымен тағдырлас екенін көрсетеді.
Қазақстанның Отырар, Оқсыз, Кедер, Бұзық ( Шілік ), Көкмардан, Йасы, Сауран, Сығанақ, Құзақ, Баба Ата сияқты ортағасырлық қалаларының тарихи-мәдени жетістіктерін ескеретін болсақ, олардың қазір ғылымға танымал Отырар–Қаратау археологиялық мәдениетінің ескерткіштерімен, Отырардан шыққан энциклопедист-ғұламалардың, пәлсафшылардың, ақындардың артына қалдырған мұрасымен қоса Ұлы Отырар өркениетіне негіз болғаны хақ. Егер бұрын қалың жұртшылыққа Отырардың ұлы перзенті Әбу Нәсір әл-Фарабидің есімі ғана белгілі болса, қазір қайсыбіреулері Шығыстың белгілі орталықтарына қоныс аудармай-ақ, туған елінде тұрақтап, ғылыммен айналысқан әлфарабилердің өзі 10 болып отыр. Олардың аты-жөні, шығармашылығы фило­логия ғылымының докторы, профессор Әбсаттар Дербісәлиевтің көпжылдық ізденістерінің нәтижесінде анықталды. Ғалым « анау айтты, мынау айтты » деген құрғақ сөзге сүйеніп емес, теңіз түбінен інжу іздегендей тыным таппай қимылдап, тиісті мәліметтерді Сирияның, Морокконың, Тунистің кітапханаларынан, көне қолжазба қорларынан, Шығыс пен Батыстың әлемге әйгілі ғалымдарының еңбектерінен тапқан. Отырар өркениетінің біз үшін аса маңызды болатыны – ең алдымен оның қазаққа тән құрылыс ісінен, әсіресе үй тұрғызудан, суландыру тәсілдерінен, еңбек құралдарынан, әуез аспаптарынан, қолтума өнерден көрінетіні. Бұл оның қазақ мәдениетінің ізашары болғандығын дәлдей түсетін жәйт.
Отырардан табылған бір бөлмелі, екі немесе үш бөлмелі тұрғын үйлер біздің заманымызға дейінгі 1 мың жылдықтың аяғынан бері Қазақстанның оңтүстігіне тән құрылыс нұсқалары болып табылады. Отырардағы қазба баспананың негізгі ұясы – дәлізді немесе түнекті бөлме, сол сияқты көп бөлмелі тіркеспе, археологтар К.Ақышевтың, К.Байпаковтың, Л.Ерзаковичтің айтуына қарағанда, отырықшы қазақтың үйлеріне ұқсас. Қазақта итарқасы ( төбе жабыны ) шаруашылыққа қатысты қосалқыларымен бірге жабылатын екі, үш бөлмелі үйлердің болғаны археологтардың пікірін растайды. Сыр бойының отырықшы және жартылай отырықшы халқының бірінде өздері тұрып, екіншісінде қонақ күтетін, ортасы асхананың да міндетін атқаратын дәлізбен ажырасатын, теріскей жағынан өн бойына астық құятын түнек ( қойма ) орналастырылатын қарсы есікті « Қоржын үйі » де Отырардағы баспананың баламасы екені даусыз. Отырардағы баспананың жатақ бөлігінде шеті күйген қышпен қаланатын суфалары болса, қазақ үйінде оның тікелей баламалары болып табылатын қам кесектен соғылатын суфа ( оны сыпа деп те атайды ), ағаш сәкі кездесіп отырады. Отырардың қазба үйіндегі ошақ құрылымы мен қызметінің төркіні жағынан қазақтың жер ошағына сәйкес келеді.
Ал қазақтағы « оттық үй », « жатақ үй », « қонақ үй » тіркеспесіндегі қабырғалары арқылы жылытылатын оттық жүйесі шығу тегі жағынан соңғы ортағасырлардағы кандармен байланысты болса керек. Ғалымдардың айтуына қарағанда, Отырар халқының көпшілігі қыста қалада, жазда азынаулақ мал ұстап, диханшылықпен айналысуға мүмкіндік беретін қала сыртындағы егістігі мен баубақшасында орналасқан үйлерінде тұрған. Дәл осындай дәстүр 40-жылдардың аяғына дейін Сыр бойының қазағында да болған. Мұнда да жұрт қыс айларын қыстағында өткізіп, жазда сол маңайдағы көгеріске көшіп шығып, киіз үйлерде тұрған. Қыстақтан тыс жерге егін еккендер уақытша баспана – өлшек соғып, жазды сонда өткізіп келген. Отырардан қазып алынған астық құятын хумдарға, су таситын құмыраларға, ыдыс-аяққа қазақ руларының таңбасын салатын дәстүрдің де мұндағы қолтума өнерді қазақ тұрмысымен байланыстыратыны хақ. Қазақ арасында баланың әуезге бейім қабілетін дамыту үшін Дүңгіршек, шың, қамыссырнай, қостілік, сақпанмен бірге пайдаланылып келген үшкіріктің Отырардағы X–ХII ғасырларға жататын баспаның орнынан табылуы да кездейсоқ емес. Аспап зерттеуші ғалым Омар Хаймолдиннің айтуына қарағанда, біздің үшкірік деп жүргеніміз кезінде Әбу Нәсір әл-Фараби тартқан гипчак болса керек.
Кедерде ( Құйрықтөбе ) X–XI ғасырларға жататын тұрғын үйдің орнын қазғанда саздан құйылған маска үлгісі табылған. Мұның өзі жасанып, маска киіп жұрт алдына шығатын ойыншылардың қатысуымен өтетін қызықшылық Қазақстанда ортағасырларда, бәлкім онан да әрірек болған деген ой туғызады. Мүмкін Арқаның шаншарлары мен қулары, Сыр бойының масқарапаздары ( осы атаудың « маска » деген түбірден шығуы ықтимал ), тіптен ортекешілердің, сал-серілердің жыршылардың өзі осындай дәстүрдің жалғасы десек, бұл пікірге күмәнданудың қисыны бола қоймас. Тіпті айла-шарғы жасап, кемпірі мен шалын ұрыстырып, күйеуге шығайын деп отырған қызын еңіретіп, сиырын мөңіретіп, малын қасқырға шапқызып, екеудің керісін, үшеудің дауласуын шығарып өнер көрсететін қазақтың « бір актерден тұратын театрының » өзі де осы бір көптен келе жатқан көне өнердің жалғасы болса керек. Әттең, бізде әдет-ғұрыптық, тұрмыстық, әуездік археологиямен айналысатын мамандар болса мұнан басқа да жаңалықтар ашуға болар еді-ау. Отырарды жиырма жыл қазғанда мәселенің бұл жағына көңіл аударылмағаны өкінішті-ақ. Олай дейтінім, бізге қазақтың ортағасырларда, онан да бұрын қалай киініп, қайтіп өмір сүргенін, қандай мәнерде ән салып, қалай билегенін, әдет-ғұрпының, мәдени-тұрмысының қандай бағытта болғанын білу қажет емес пе?
Отырардың әр түрлі бөліктерінде жүргізілген археологиялық қазба жұмыстарының барысында, қаланың өзара сәйкес келетін үш қабат қыртысынан соңғы ғасырларға жататын құнды мағлұматтар алынған. Л.Б.Ерзакович қазба жұмыстары арқылы табылған ақшалардың стратиграфиясына, ашылған көмбелердің қайсы бір ғаламат оқиға қарсаңында немесе дәл соның кезінде жасырылғанына көңіл аударып қана қоймай, бізге жеткен жазба деректерге сүйене отыра, қаланың соңғы қыртысын қиян-қилы XVII ғасырдың аяғы мен XVIII ғасырдың бірінші жартысына жатқызған. Қазба жұмыстары мұндағы өмірдің соңғы кезеңінде бүкіл қаланы қамтыған үлкен өрт болғанын айқындаған. Сөйтіп Отырардың біржолата күйреп, өмір сүруден қалуына қандай оқиға себепкер болды? Отырардағы соңғы оқиғалар жөнінде жазба деректердің жоқтығынан зерттеуші 1904 жылы Темір, Арыс станцияларында жұмыс істеген А.Кларе дегенге Шілік облысының ( Отырармен ) көрші қыстақ басқарушысы Теле Байтереков айтып берген аңызға көңіл аударғаны құптарлық. Ол былай деген: Әмір Темірден 400 жыл кейін Түркістан өлкесіне қалың қолмен Қашғардан келген қолбасшы Аляку ( Қожаевтың жорамалы бойынша – жоңғарлар ) Ескі Ташкентті басып алып, Отырар жеріне жеткенде қала халқы бір жарым жыл қарсыласып, ата-мекенін жауға бере қоймаған.
Ескі Ташкентке қайтып оралуға мәжбүр болған Аляку қыс бойы бүкіл әскерімен арық қазып, қазіргі Ташкент уәлаятындағы Шыршық өзенінің суын Отырарға бұрып қаланы суға алдырған да, өрт қойған. Әңгімеші мұны Отырарды жұрттың ең соңынан тастап шыққан Бабашөл дегеннің ( ол оның бабасының досы болған ) Түркістан мен Шілікте тұратын ұрпақтарының аузынан естіген. Жас ғалымның болжамының негізінде шындық жатқанын ескере отырып, өз тарапымыздан тағы бір жәйтке көңіл аударуды жөн көрдік. Ілгеріде Арыс пен Бөген арасын қосқандықтан тасқын суды Отырардың дәл төбесінен түсіре алатын « Ақарық » дегеннің ізі қазір де бар. Осы жолдардың авторының Ақарықтық ұлтанымен екі мәрте әдейі жүріп өтіп, оның суының реттелген егістікке бұрылған ізін таба алмай қайран қалғаны бар-тын. Ал енді Ақарық Шыршықтың суын емес, Арыстың суын Отырарға бұрса ше? Арыс бұрын басқаша, мәселен, Сыршық ( Сырға құлайтын су ) деп аталуы да мүмкін ғой. Олай дейтінім Түркістан түбінде Қарашық ( Кара су ), онан әрмен қырға қарай беттегенде қазір тегістеліп кеткен Қаршық ( Қар су ) дейтін өзендер бар. Арқада Жыланшық ( Жыландай ирелеңдеп ағатын су ) делінетін өзен атауы да кездесіп отырады.
Әйгілі Сарайшық та кішігірім өзенмен байланысты аталған болса керек. Тіпті менін бұл айтқаным да көңілге қонбайтын болса, онда қазақ тілінің лексиконында « Шары шық [ ты ] » ( биікке көтерілді, дегеніне жетті ) деген ұғым тағы бар. Ал бұл сөз тіркесі суды « биікке шығарды » деген мағынаны беретін болса ше? Мұндай жағдайда біздің « Ақарығымыздың » не үшін қазылғаны өзінен өзі-ақ түсінікті болып шығатыны даусыз. Оның үстіне Күркелесті былай қойғанда, Шыршықпен арада қыратты алқап, онымен бір бағытта ағатын Бозсу, Келес, Арыс өзендері жатыр. Отырарды суға алдыру үшін осы үш өзеннің соңғысының да суы жетеді емес пе? Аляку де соншалықты ақымақ болмаған шығар. Әйтпесе, қиырда жатқан Шыршықта не жұмысы бар? Тіпті шыршықтың суын ( бұрын ол Әмуға құйған болса ) Сырға аударғанның өзінде де Отырар орналасқан дөңге көтеріліпті-міс деп жорамалдау түгіл, қиялға сыйғызу қиын. Мұны да ескерген жөн болар. Отырар тағдыры – осы жердің түп-тамырлы тұрғыны болған ата-бабамыздың тағдыры, қазақтың алғаш рет халық болып қалыптаса бастаған алтын бесігінің тағдыры.
Біз үшін Куликово алаңы, Бородино алаңы, Ватерлоо алаңы секілді ерлік алаңы болып табылатын Отырар тағдырына болашақ ұрпақ әлі де талай рет оралатын болады. Осы жерде, ата-бабамыздың қаны төгілген қасиетті жерде, Отырар қамалының батыс қабырғасын, ондағы аспа көпірмен жабдықталған қақпаны қалпына келтіріп, алдына алып монумент тұрғызуды, жарты жылға созылған ерлік қорғаныс кезіндегі « жекпе-жек » сайыс алаңын қалпына келтіруді қолға алған жөн. Бәлкім, бізге Отырартөбенің өзін де тарихи және мәдени ескерткіш ретінде болашаққа сақтап қалу жағын ойластырған дұрыс болар. Әрине ежелгі Отырар тұрғындары мен қазақ халқының арасындағы тектестік, уақыт, замана, ұрпақтар сабақтастығы – әлі де тереңдете зерттей түсуді қажет ететін өзекті мәселе. Егер бұған ерекше мән беріп, күш салатын күн туса, ежелгі Қазақстан тарихының әлі де болса жөнді айқындала қоймаған тұстарын ашуға мүмкіндік алар едік. Сонда ғана қазақ халқы Отырар өркениетінің заңды мұрагері ретінде өзінің ерлікке, бірлікке, елдікке ұмтылған өткеніне мақтаныш сезіммен қарай алатын болады. Екі жыл бойы, сырлас дос болдық, талай-талай сәті түскен мезетті бастан кештік. Несін жасырайын, өзіңмен сырласқанда жеңілдеп, желпініп қалатыным рас.
Сұхбатымыздың соңында айтар сөзімді, оқырман қауым, өзіңе жолдағым келіп отыр. Өйткені бастан кешкенді, азаматтық парыз бен жаңа заман айшықтарына қатысты ой-толғамын іште сақтамай, қимас достарыңмен бөлісіп пікір алмасқанға не жетсін. Айтарым көп еді, оның ұштығынан шықтым ба, жоқ па, әділ қазым өзің болдың, оқушым! Соңғы әңгімеміз де құрғақ ғибараттылықтан аулақ болуға тиіс. Бұған күмәнданбасаң да болады. Өмір болған соң әр түрлі жәйттер бола береді. Бірақ кімге де болса адамгершілік, имандылық, әдептілік, ізеттілік қағидаттарын таптап кете беруге жол жоқ. Менің бұрын үлкен құрылыс мекемесін басқарған, қазір бизнеспен айналысып байыған бір досым бар. Бұрын қолымда лауазымым барда айналшақтап, соңымнан қалмай жүргендіктен « бауырмалдық » сезіміне шын пейіліммен сеніп, қасыма ерткен едім. Көп ұзамай ағалы-інілі дегендей болып та кеттік. Бірақ мен зейнетке шыққаннан кейін арамыз суына бастады. Бұрынғыдай бір бірімізге етене бола бермейтіндей қалге жетіп, бірте-бірте алшақтай бердік. Сөйтіп жүргенде оның жалғыз ұлы ( ол да бизнеспен айналыса бастаған еді ) мерт болды. Адамның күні адаммен ғой, досымның басына түскен қайғы-қасірет екеумізді қайтадан жақындастыра бастады.
Әйтсе де көп ұзамай баяғы суысқан қалпымызға қайтадан келдік. Науқастанып, ауруханада ұзағырақ жатып қалған тұста, келіп қал-жағдайымды сұрауға да жарамады. Іштей қапа болсам да сыр білдірмеген болып мен де жата бердім. Солай бола тұра, дәтім шыдамай бірде шақырып алып жүздесуге тура келді. Көптен көрмегендіктен көңілім босап, туған інімдей болып кеткен досымның алдында әлсіздік те көрсетіп алыппын. Ол әрине оған тұратындай адам емес екен, бекер болғанын соңынан түсіндім. Менің осы бір келеңсіз мысалды алдыңа тартып отырғаным, оқушым, адамның күні адаммен десек те, рухани, адамдық қасиетімізді олай-бұлай шаша беруге қақымыз жоқ демек едім. Бұрынғы тұрмыс салтының аса қарапайымдылығынан біздің қазақ өзіне тән ұтқыр ойды, көрегендікті, білуге деген құштарлықты өзін қоршаған табиғи және әлеуметтік ортадан алғанын қазір біреу білсе де, біреу мұндай « ұсақ-түйекке » көңіл аудара бермейді. Қазақтың қанағатшылдығының өзі сырт қарағанда кежегесін кейін тартып тұратын сияқты болып көрінуі мүмкін. Шүкір, қазір бұрынғы бастауларымызға қайтып орала бастаған сияқтымыз. Бірақ бұған асқан пайымдылық керек-ақ. Біздің қоғам байлық жағынан жіктеліп бітті десек те болатындай.
Бір жағында әбден байыған азғантай ғана топ, екінші жағында қайткен күнде де « шықпа жаным шықпа » деп отырған қалың көпшілік. Көпшілікті неге егін салмайсың неге мал ұстамайсың деп ұрсуыңа да, сөгуіңе де болады. Ол үнсіз, оның пікірін естіп-білгісі келетіндер шамалы. Егін егейін десе су жоқ, мал ұстайын десе қаражаты жоқ дегендей. Ол байғүс өмірінде бірінші рет мұндайға тап болғандықтан осындай үлкен мәселені қалай шешсін. Оның қарап отырғысы келмейді. Бүкіл ұжымдасқан шаруалар болып бір сутартқышты моторымен, жанар-жағар майымен қоса ұстап тұратындай қауқары жоқ болғандықтан Сырдың суын өз деңгейімен бұрынғы ескі арықтар желісі арқылы жағаға шығарып, таратып әкетуге қам жасап жүргендер де табылатынға ұқсайды. Мұның арты немен бітетінін кім білсін, Сырдария бұрыңғыдай буырқанып таси бермейді. Оның үстіне саға жағында өзенді бірнеше жерден тас қып буып алған тәуелсіз мемлекеттер бар. Тіптен су жіберген күнде де көп жылғы лай-балшықпен, құмтопырақпен бітеліп қалған өзен арнасы оны түгелдей қабылдай алмайды. Земснарядтар қойып, Шардарадан Қазалыға дейін атқылап, тазалау үшін қыруар қаржы керек. Ондай мүмкіндік жекешеленгенімен бірін бірі қолдау үшін кішігірім ұжымдық қожалықтарға біріккен диқандардан табыла бермейді.
Мұндай қиыншылықтар Қазақстанның барлық аймақтарында кездесе беретін болып алған. О баста жекешелендіруге кіріспестен бұрын алдын ала орайластырылмаған шаруа қазір бой көрсете бастады. Соңғы кезде халық үкіметті, үкімет халықты бас сап « сөге » беретін болып жүр. Тегі тірі адам тіршілігін істеу керек қой. Жұрттың « жерге ие болғаны » рас, ал оған су шықпайтын болса ше? Мұндайда мемлекет қамқорлығы керек. Бұл мәселе түбегейлі шешімін таппаса, орны толмас олқылықтарға апарып соғуы мүмкін. Ал күнделікті өмір сүрудің тауқыметін тартып, таңның атысынан күннің батысына дейін еңбек етсе де мардымды пайда таба алмай, айлығын, зейнетақысын уақтылы ала алмай азап шегіп жүрген қаладағылар қайтіп күн көрмек? Бірде Шымкенттің түбінде тұратын бір суретші, керамика шығаратын шілеңгерден хат алғаным бар-тын. Бес саусағынан өнер таматын шебер құмырашы-тағдырына шағым жасап, ақыл-кеңес сұрапты. Содан бері өмірімді дұрыс жолға қойғандаймын. Шәуілдірдегі шеберхана, үйімді саттым да, Шымкент маңынан бос жер алып, үй салдым да соған кіріп алдым. Айтуға оңай, дегенмен қиыншылықтар артта қалғандай. Әрине сізді үй-ішілік, майда-шүйдемен мазалай бермейін деп хат жазбағаным рас. Енді мені толғандырып отырған нәрсе – жұмыс мәселесі.
Күн көру – қыстан тоңбай шығу – өнермен айналысу. Бірақ менің шығарғандарыма сұраныс болмай тұр. Аздап болса да Отырардың қорқапты керамикасымен айналысып жатырмын. Әйтеуір өнерді жетімсіреткім келмейді. Соған сізден өтінетінім нендей кеңес бересіз? Қазір үйде бір қап ұн қалды. Ашаршылық дегенді бұрын аталарымның аузынан естуші едім, енді басыма келді. Не істерімді білмей отырмын. Әрі сол күні жеп бітесің. Жұмыс істегің келсе де аштан өле бер дегендей. Інілерім мен бала-шағамды тұйықтан қалай алып шығарымды білмей отырмын. Соңғы үмітім сізде ғана. Жауап күтем. К.Қ. Мен бұған не айта қояйын. Қайсы біреулерге телефон соғып, көмек көрсетуін сұрадым. Бірақ нақтылы жауап ала алмадым. Ал енді қалай қарайсың, оқушым, осы бір суретші-шілеңгерді жұмыс істегің келмейтін жалқаусың, арамтамақсың деп айыптауға бола ма? Оның шығарған бұйымтайымын сатып ала қоятын туристер де қыс кезінде бола бермейді. Қайткен күнде де осындайларды қолдау парызымыз емес пе? Шымкенттегі суретшілер одағы да көмек көрсете алмағанға ұқсайды. Жұрт байығандарға қызғанышпен қарайтын болып алғалы қашан. Расында маңдай терімен қорлана бастаса, оған ешкімнің дауы жоқ. Ал елдің есебінен, ұрлық-қарлық арқылы байыса ше?
Алаяқтар байып жатса мұны қалай түсінуге болады? Президентіміз мұндайларға жол бермеуге тиіс. Көрші мемлекеттердің бірінде Елбасы жиырма жылға дейін баитындар болса ортаға шықсын, көріп алайық, қалай байығанын дегенді де айтыпты десіп жүр ғой. Мұндай екіұшты мәселеде айқындық керек-ақ. Қайткен күнде де жағдайды « ұзын арқан, кең тұсауға » жібере беруге бола қоймас. Қоғамның салауаттығы адамгершілік, мораль, имандылық сияқты қасиеттерден құралатыны мәлім. Ал кейбір мәселелер мұндай өлшемдермен үйлесе бермейтін болса ше? Қоғам ғасырлар бойы от басының тазалығы, шынайлығы, мүлтіксіздігі үшін күресіп келген болатын. Адам құқығы, еркектер мен әйелдердің теңдігі сияқты мөлшер жылдар бойы алдыңғы шептегі келелі мәселелер қатарынан көрініп келді. Ал қазір болса, неке қатынастарының жөнді реттеле қоймағандығынан, анда-мұнда қосарлап әйел алушылық көріне бастады. Өз басым осындай от басында бақыт, ырзық, береке болады дегенге сенбеймін. Ондайды көрген де емеспін. Мұндай жағдайда мемлекетіміз, үкімет орындары жұртты бір жағына шығатындай тәртіпке келтіруі керек қой дегім келеді. Біздің демократиялық, құқықтық қоғам орнату жолына түсе бастағанымыз тағы бар. Өзіміз қол қойған халықаралық декларацияларда мұндай қағидаттар бар дегенді естіген емеспіз.
Мәселеге немқұрайды қарауға болмайтынының тағы бір себебі жас ұрпақтың дұрыс тәрбие алуымен байланысты. Алда-жалда көп әйел алушылықты сондай маңызды мәселе деп есептейтін болсақ, оны тиісті заң жолымен үйлестіріп алған жөн. Бірақ мұның қазаққа бұрын үйреншікті қалып болғанымен өркениетті елдерге жат қылық болып шығатыны даусыз. Біздің қоғам ренессанстық сыйпат алып, қайта жаңғыру кезеңін басынан кешуде. Бұған жеткен де бар, жетпеген де бар. Мораль, имандылық, ізгілік қасиеттер оның жарық жұлдыздары іспетті болуға тиіс, жоғары мәдениет те қажет ақ. Бірде өзінде болған баспасөз конференциясында аңдамай сөйлеген бір жоғары лауазымды азамат « соғыс кезіндегідей, кітапханаларға қол ұшын бере алмай » жатқанын айтып, елді мүсіркегендей пиғыл көрсеткен екен. Мұны естіген жазушылардың құрамында Қалтай Мұхаметжанов, Шерхан Мұртаза, Камал Смайылов бар бір тобы « Казахстанская правдаға » ашық хат жолдап ( 24.02.96 ): « Ау, үкімет кітапханаларға қол ұшын бере алмай жатса, оның кітапқа да мұршасының жете бермегені ғой. Сонда не, нарықтық қатынастың білімсіз-ақ, парасатсыз-ақ күн кешетін болғаны ма? » деп өз ойларын ортаға салған болатын.
Шынында да, соңғы үш-төрт жылда Қазақстанда алты мың кітапхана жабылыпты және бұл үрдістің онан әрмен жалғаса беретін түрі бар. Ұлттық кітапхананың да жағдайы мәз емес. Қазақстанның ең үлкен кітап қоры жексенбіде жұмыс істемейді, үйге кітап босата алмайды. Қазақстанда соңғы кезге дейін екі жарым мыңға жуық кітап шығарылып келсе, 1995 жылы алты жүздей ғана басылым жарық көрген. Кітап саудасымен айналысатын мекемелер, бибколлектор жұмыс істемейтін болып алғалы да аз уақыт өткен жоқ. Сол қиын-қыстау соғыс жылдарының өзінде Қазақстанда сақталымы 130 млн. Баспалар да уақытша біріктірілгенімен бұрынғы қалпында жұмыс істей беріпті. Газеттер де уақтылы шығып тұрған. Тіпті соғыс майдандарының өзінде ондаған газет қазақша шығарылып келген. Ол кезде ел басынан кешіп жатқан қиыншылықтарға қарамастан мектептер де қысқармаған. Керісінше олардың саны 1940-1950 жылдары 7,7 мыңнан тоғыз мыңға дейін өскен. Ал қазір ше? Тек соңғы жылдары ғана 600-ден астам мектеп, үш мыңға жуық мектепке дейінгі балалар мекемелері ( бұл олардың жалпы санының жартысына жуығы ) жабылып қалған. Мектеп пен мектепке дейінгі балалар мекемелерінде тәрбиеленетіндердің саны да күрт азайып кеткен. Ауруханалар, емханалар, денсаулық сақтау пункттері де қысқартылып жатыр.
Егемендік, тәуелсіздік жағдайында осындай болады деп кім ойлаған? Бәлкім бұлар өтпелі кезеңнің қиыншылықтары шығар. Мұны да ойланып қояйық, оқушым. Соңғы кезде ұлттық идея жөнінде көбірек айтылатын болып жүр. Бұл оның әр қилы жағдайда қоғамның дені сау күштерін біріктіре түсуде маңызды роль атқара алатынымен байланысты болса керек. Мәселен, ұлттық идея, оны ұлтшылдықпен шатастырудың еш қандай қисыны жоқ. Қазақстан сияқты көпұлысты жас мемлекеттің алдына қойған негізгі міндетін іске асыруда оның төңірегіне жұртты топтастыру үшін де қажет. Кезінде ұлттық идеяның қағидаттарын Қазақстандағы ұлттық демократияның көсемдері Әлихан Бөкейханов, Ахмет Байтұрсынов, Міржақып Дулатовтар да пайдаланған. Бірақ кеңес үкіметінің тарапынан оларға нақақтан-нақақ жала жабылып, « ұлтшылдар », « халық жаулары » деген айдар тағылғандықтан, еліміздің асыл азаматтарының өздері бастаған ұлы істі аяқтата алмай мерт болғаны кімді болса да бейтарып қалдыра қоймайтын жауыздықтың айғағы еді. Ал « Асыра сілтеу болмасын, аша тұяқ қалмасын » деген тіркестерден ауыл шаруашылығын ұжымдастыру саясатының алғашқы сәттерінен бастап ақ тұрмысымызға ене бастаған болашақ трагедияның жай-жапсарын көреміз. Біз әрине ұлтжандылықты ұлтшылдықпен шатастыра бере­тін қалыптан алыстап кеттік. Әйтсе де осы бір түсініктің өмірімізге қиыншылықпен енгені есімізде қалды.
Кейіннен тұрақты жұмыс істейтін парламентке жол ашу үшін « өзін өзі таратқан » Қазақстан Республикасы Жоғарғы кеңесіндегі пікір таласы кезінде қайсы бір депутаттарға « Ұлттық банк » деген түсініктің өзі түрпідей тигені сонша, неге біз « Мемлекеттік банк » немесе « Орталық банк » демейміз деп байбалам салуға тырмысқандар болған еді. Соңынан ұлттық идеяның жұрттың болмысын билеп алғаны сонша, қазір ондай « ұсақ-түйекке » көңіл аудара бермейтін болып алдық, керісінше оның негізінде қоғамның дені сау күштерін біріктіруге тырмысқан қозғалыстар пайда болды. Өз басым қызмет бабын пайдаланып, ешқашан да оларға қарсы әрекет жасап, қысымға алған емеспін. Керісінше, Орталық комитеттің хатшысы ретінде жылдар бойы жұрттың жігерін құм етіп, сана-сезімін матап, тұншықтырып келген ой тұсауы алына бастаған тұста олардың арасында бағдарламалары елдің конституциясына қайшы келмейтіндеріне тікелей қолдау жасап келдім. Мұны біреу дұрыс түсінсе де, екінші біреулер ұғына бермейтін. Мұндай жағдайда, еркі білсін дей салатын едім. Десек те демократиялық қозғалыстардың өзара бірлесіп, қоғамның дені сау күштерін қазіргі заманғы ұлттық идея төңірегіне топтастыра алатын бірыңғай саяси партия дәрежесіне көтеріле алмағаны ( әрине өздерін партиямыз дейтін бірлестіктер баршылық қой ) елдегі қоғамдық өмірдің нәрегейлігін көрсетеді.
Шамасы біздегі қозғаушы күштерге әлі де болса ымыраласа түсуді талап ететін негізгі бағытта қажырлы қимыл жасауға тура келетін шығар. Жасыратыны жоқ, қазақтың бойына сіңген көп қасиеттері мәмлеге келетін ауызбірліктің жетісе бермейтіндігінен ғасырлар бойы ұрпақтан ұрпаққа алмасып, келелі мәселелердің түбегейлі шешімін табуына тосқауыл болып келді. Мұның әлеуметтік ортамен біте қайнасқан, үлкенді-кішілі мәселелерде жұрттың жанын жегідей жеп келген қызғаныш сезіммен ұштасып жататыны тағы бар. Оған бақталастықты, көреалмаушылықты, кермағыз керенаулықты қоссақ, көпұлысты елдің жағдайында конституциялық бостандықтарды ұқыпты пайдалануға бағытталған ұлттық идеяға қарама қарсы құбылыстың айғағы болып шыға келетіні даусыз. Қазақтың « бет-ауызы » түзулеу, жарқын жүзді, атжақты, ашық көзді азаматты көрсе-ақ, қызғаныш сезіммен қарайтыны сонша, « Ей, мынауың қазаққа ұқсамайды ғой » дегенді айтып, өзіне тели қойғысы келмейтінін де көріп жүрміз. Ау, сонда қазақ болу үшін адамның қысықкөз, бүйрек бетті, тайқы маңдайлы, пәттек тұмсықты, қотан аяқты болуы міндетті болғаны ма деген ойға қаласың. Жылдар бойы бейнелеу өнерінде қазаққа осындай тұрпат беріліп келгені оның ұлттық « ұрқын » жасаудағы немқұрайдылықтың нәтижесі болса керек. Қазақтың бойына сіңген тағы бір мерез бар.
Ол оның өзінен шыққан белгілі адамдарының қызметіне, шығармашылығына баға берудегі орашолақтықпен ұштасып жататын керенаулығымен, асырасілтеушілігімен байланысты қалыптасқан мінез-құлықтық қалып. Бірде қазақ операсының негізін қалаған жарық жұлдыздарының бірі, қайталана бермейтін бірден бір лирико-колоратуралық сопрано Күләш Байсейітованың өнер жолына, шығармашылығына шолу жасаған телехабарға қатысқан өнер зертгеушісінің Күләштің арына тиетіндей етіп, оның өз тұсында үлкен абырой-атаққа ие болғанымен қазіргі өлшеммен қарағанда аса зор дарын иесі бола алмайтыны жөнінде шындыққа үйлеспейтін, қисынсыз пікір айтқанын естіген едік. Шамамен алғанда, 50 жылдардың аяғында 60 жылдардың басында туып-өскен, Күләшті сахнадан көріп, үнін естімеген маманның оған соншама өрескел баға беретіндей әкесінің ақысы бар ма? Өйткені, оның қолында « алтын қор » дегендегі шала-шарпы записьтерден, мүлтіксіздігі шамалы киножолақтардан басқа ештеме жоқ. Күләштің құдіретін түсініп-білу үшін талай-талай архив жадығаттарын, ғылыми еңбектерді, мерзімді баспасөздің жекелеген сандарын ақтарып, әнші өнерінің мыңдаған жанкүйерлерімен кездесіп, пікір алмасқаннан кейін ғана түбегейлі пікір айтуға болатыны бұл азаматтың ойына да келмепті. Әйтпесе Күләш Байсейітованың, қай жағынан алып қарасақ та, бұрын-соңды қайталанбаған құбылыс екені көптен белгілі емес пе? Күләш сияқты өнер қайраткерлерінің анда-санда ғана тарих бетінен көрінетіні тағы бар.
Сонда қазіргі Бибігүл мен Роза, Рахима мен Қорлан ғана асқан дарындылар болғаны ма? Олардың қай қайсысының болса да қазақ өнеріне қосқан үлесі, алатын орны бар екені даусыз. Бірақ әйгілі опера әншілерінің шығармашылығын Күләш сияқты өнер саңлағының артында қалдырған мұрасына қарсы қоюдың қисыны жоқ. Әлде жұртты бір бірімен соғыстырып жүрмесек, көңліміздің көншімейтін болып алғаны ма? Бәлкім, қайсы бір мамансымақтар осыдан қырық жыл бұрын дүние салған атақты әншінің үнсіз, жауап қайтара алмайтынын пайдаланып оңды-солды соққылай беруге болады деп ойлайтын шығар. Күләштің Қызжібегі мен Ажары, Сарасы мен Маросы, Ақжүнісі мен Татьянасы, Алтыншашы мен Баттерфляйі қайталанбас бейнелер ретінде жұрттың абайында мәңгі қалып қойды. Оның кез келген әуенді мың құлпыртып әкететін асқан әншілігін де қазақ халқы, мыңдаған алғыскер тыңдаушылары есінен шығара қоймас. Тегі арамыздан үш-төрт буын алмасып үлгіретіндей уақыт бұрын дүниеден өткен ұлы актрисаның ( оның қалай қайтыс болғанын да білеміз ғой ) әруағын құрметтейтін мезгіл жеткен сияқты. Мұны өздерін опера өнерінің бірден бір білгірлері ретінде сезінетіндер де есте сақтағаны жөн. Сөз орайына қарай, атақты биші Шара жөнінде де бірер сөз айта кетуді жөн көріп отырмын.
Осы бір өнер саңлағының шығармашылығы жөнінде де « аз ғана ән, азынаулақ би » ( « не много песни, не много танца » ) деп әжуалағысы келетіндер қазірде де табылатынға ұқсайды. Кезінде « Алтай », « Алтай », « Алтайды » айтып апай қартайды », – деп Жамал Омарованың шығармашылығын әзіл-оспаққа айналдырғандарды да көрген едік. Ау, сонда өзінің өткендегісін құрметтегісі келмейтін біздер кімбіз? Шынтуайтына бұрсақ, Шараның бишілігі де, Жамалдың әншілігі де ескірмейтін, мәңгілік өнер емес деп жұртқа ұғындыра алатындар табыла қояр ма екен?! Тіпті олардың деңгейінен асып түскен дарын иелері де әлі көріне қойған жоқ. Ал, мұндай шындықтан кайда қашып құтыларсың? Бізде түп-тамырымен қоса, қопарып алып тастауға тұрарлық тағы бір індет бар. Ол ата, ана тілімізді қастерлей, құрметтей алмай келе жатқанымызбен байланысты. Біздің тіл диалектісіз, аса бай, оралымға көне беретін ел мұрасы. Мұхтар Әуезов өзінің « Абай жолы » роман-эпопеясына 16 мың сөз пайдаланған екен. Ал Шекспирдің, Толстойдың, Пушкиннің аса танымал шығармаларындағы сөздік 6,5–8,5 мыңнан артып түсе бермейді дегенді айтады білетіндер. Әрине алыптарды бір-біріне қарсы қою – ақымақкершілік.
Десек те қазақ өзінің осынша байлығын қалай пайдаланып келді дейтін болсақ, мұнда да орайы түссе « қырқысып » жататын қазеқеңде ауыз тұщытып айта қоятын жауап жоқ. Кежігемізді кейін тарта беретіні ұланғайыр кеңістікте қоныс тепкен елдің көшпелі, жартылай отырықшы жәңе отырықшы-топтарының іс-қаракетіне байланысты кейбір сөздердің барлық жерде бірдей кездесе бермейтіні. Бір аймақта кездеспейтін сөз екінші бір атырабта ұшырасып жатса, онан артық байлық бола ма? Төркіні рушылдыққа, тайпаға, жүзге, жерлестікке, жікшілдікке бөлінуге апарып соғатынына қарамастан, сол бес-алты сөзден « диалект » жасап жүрген зерттеушілер де бар. Әрдайым бір бірімен молынан араласып, Алтайға жау тисе-ақ Атырауға, кәрі Каспийге дейін үдере көшетін, от басын құрайтын күн туса, экзогамиялық неке қатынасының талаптарына сай қалыңдығын генеалогиялық жағынан жеті атадан арғы жерде ажырасатындардан іздестіретін қазақта, керек десеңіз, бұрын жекелеген хандықтарда оқшаулана өмір сүріп көрмеген қазақта диа­лект қайдан болсын? Солай бола тұра, құлазыған кең даланы төстеп, көшіп-қонған қыр қазағына Сыр бойында немесе Оңтүстікте, Талас-Шу атырабында қоныс теуіп, диқаншылықпен айналысқан отырықшы елдің қайсыбір атаулары түсініксіз болса-ақ, өмірінде өзбекті көрмеген жұрттың « Ей, мынауың өзбектікі ғой! » деп оқсырая қалатынын қайтерсің.
Мәселен, Сыр бойында « күріш арқасымен күрмек су ішеді » деген мәтел бар. Оның « жақсының арқасында жаман күн көреді » деген мағына беретіні күріш еккен алқапта онымен бірге күрмек ( арам шөп ) те су ішетінін, мәселен, күрмекті білмек түгіл күріштің өзін « іріс » ( рис ) деп атайтын теріскей қазағы қайдан біле қойсын? Ал осы сөзді пайдаланып, диалект « құрай » салудың ыңгайы бола қояр ма екен? Тілге жанкүйер болып, сабылып жүргендер мұны неге ойлана бермейді. Гәп міне, осында жатыр. Өмірімде бір-ақ рет терминкомның мәжілісіне қатысып, талдықорғандық бір азаматтың қауынды « діңке », қарбызды « қауын » деп жазғызғысы келіп шарық ұрғанын да көргенім бар-тын. Сонда, оның ауылында солай атаса, бүкіл қазақ болып қайталауы қажет пе? Ілгеріде алғаш рет іс сапарымен Семейде болғанда Абайдың әдеби-мемориалдық музейінің экспозициясымен таныспақ бо­лып, сонда барғанда көріп-білгенім бұлардан да асып түскен еді.
Әдеби тақырыпқа әжептәуір әңгіме-дүкен құрып келе жатып, қабырғада ілулі тұрган Хлудовтың « Бай ауылдың көші » деген суретінің тұсына барғанда экскурсия жүргізген музей қызметкері « тегі бұл қазақ өмірінен алынбаған болса керек, жорғаға мініп, көшті жетелеген қыздың бұрымының бірнеше тарам бо­лып өрілгеніне, басындағы бөрігінің шектен тыс қоқырайғанына қарағанда көш ұйғырдікі болуы мүмкін. Тек тараншылар ғана осылай көшіп-қонған », – деп қалғаны. Мен бұған қайран қалып: – Бұл не дегеніңіз, ол өзі байдың еріккен қызы болса, шашын бірнеше тарам түгіл тоқсан тарау қып өргізем десе де еркі бар емес пе? Ал басына киген көш бастайтын қыздардың мұндайда арнайы киетін қазақтың қарқара бөркі болса ше? Ол да менімен жарыса сөйлеп: – Кешіріңіз. Сіз мені дұрыс түсінбедіңіз. Жетісудың қазағы тараншы ( ұйғыр ), Талас-ІІІу атырабының елі қырғыз, Шымкенттіктер – өзбек болып кеткендіктен олардың тілі де, киген киімі де өзгешелеу ғой, – деп жуып-шайған болды. Мен оның әңгімесіне тағы да қанағаттана қоймай: – Ау, сіздің мына суреттегідей, түйесіне шаңырағын арта көшкен ұйғырды көргеніңіз бар ма еді?
Оның үстіне суретші де туындысын « Бай ауылдың көші » деп тегіннен-тегін атамаған шығар. Осы « бес үй қазақ отырып » жіктеле қалмасаңдар іштерің кебе ме қалай? Тым болмаса осы бір жаман әдетті тоқтататын уақыт жеткен шығар? Мен Шымкенттің қазағымын, білгіш болсаңыз айтыңызшы, менің айтқандарымнан өзбектің қанша сөзін тауып алдыңыз? Ал сіздің он сөзіңіздің сегізінен татар лебі есіп тұр. Идеологиялық мекемеде отырып, бұлай сөйлеуге болмайды. Мұндай әңгімені менен басқа ешкім естімей-ақ қойсын, ұятқа қаласыз! Ол болса: – Кешіріңіз, кешіріңіз, ақсақал, – дей берді... – Мен сізге ақсақал түгіл көксақал болуға да жарамаймын. Әкемдей екенсіз, мұндай әңгімеге үйір болмаңыз! Абайдың « алты бақан алауыз » дейтінінің сыры міне, осындайда жатса керек. Сұхбатымызға арқау еткен ел тағдыры жайлы әңгімемізді соңына жеткізу үшін де, оқушым, өзіңмен сыр шерту қажет болды. Бұл қазіргі өтпелі кезеңде қоғамдық болмыс пен сананы айқындап, жетілдіре түсу қажеттігінен туындалған ой еді. Мұның өзі қазіргі « интеграциялық » үрдістермен де тікелей байланысты бола бермек. Несін жасырайын, кейде маған бүкіл қазақ даласын интеграциялық елес кезіп жүргендей болып көрінетіні де рас.
Әрине, өтпелі кезеңде көрші елдермен бірлесе отыра, экономикалық ынтымақтастықты мемлекетаралық қарым-қатынастарға арқау еткенге не жетсін! Десек те интеграцияның жемісті болуы оған қатысатын жақтардың « терезесі » тепе-тең болмаса да, өндіргіш күштері, ұлттық даму дәрежесі бір шамада болуы қажет ақ. Онсыз күшті жақ әлсізді « жұтып » қоюы ықтимал, немесе өз арамыздан ұлттық жұмысшы табын өрбіте алмай, қазіргі заманғы инженер-техник қызметкерлерін аяғынан тұрғыза алмай, тағы да орта жолда қалып қоюымыз мүмкін. Бір мысал. Бұрынғы экономикалық өзара көмек кеңесіне ( СЭВ ) ең соңғы болып енген Моңғол халық республикасын қабылдағанда оның экономикасын көптеп-көмектеп, таяудағы жылдарда дамыған елдердің қатарына қосу көзделген болатын. Өкінішке қарай, Монғолияның табиғи ресурстарын Шығыс Еуропаның социалистік елдерімен бірігіп пайдаланудан әрі аса алмаған « интеграцияның » нәтижесінде онсыз да тапшылық көріп келген моңғол елі сол баз-баяғы қалпында қалып қойған. Сөз жоқ, еуропалық интеграцияның тілге тиек етерлік жақтары молшылық. Әйтсе де ондағы жағдайды, ортақ валютаны енгізген күнде де, біздің қал-ахуалымызбен салыстыруға болмайды ғой. Бізде әлі Еуропадағыдай экономика, мәдениеттілік, әлеуметтік коммуникация, хұқық қорғау ісі орныға қойған жоқ. Шама-шарқы жағынан дағдарыстық қиыншылықтарға қарсы тұратындай институттарымыз да шамалы.
Бәлкім, қайсы біреулерді Қазақстанның табиғи байлықтары қызықтыратын да болар. Соңғы бес-алты жылға дейін Орталықтың шикі зат қоры есебінде пайдаланылып келген Қазақстанда өндірілген әр бір килограмм жүн, шопандардың жалақысын, кеңшардың шығынын қоса есептегенде 15 сомға бағаланып, Орталықтың кәсіпорындарына жөнелтіліп келген. Ал сол бір килограмм жүннен шығарылған тоқымадан әр қайсысы 250 сомнан тұратын екі костюм тігіліп, біздегі сауда орындарына қайтадан түсіп жататыны дағдыға айналған екен. Тіптен түскен пайданың Орталықта қалып қоятынының өзі алдын ала үйлестірілген шарттылық іспетті болып көрінетін. Кім білсін, егер тағы да осындай « интеграцияның » кебіне ұшырайтын болсақ, онан не пайда? Тегі жариялылық, ашықтық қағидаттарға жұрттың қолы әлі де жете алмай келе жатқанына қарағанда басқаша ойлану қиын. Қазір бізге мемлекетаралық қарым-қатынастардан шағын бизнеске дейін қай саланы алып қарасақ та, тепе-тең серіктестікті ( равноправное партнерство ) қалыптастырудың алдыңғы шептен көріне беретіні белгілі. Өйткені серіктестіктің бір жағы сәл басымырақ болса-ақ, алдын-ала үйлестірілген щарттылықтың берекесі кете бастайтыны қақ. Осыған қарағанда тепе-тең серік болу алға қойылған мақсаттың табысты болуына апаратын бірден бір жол болатындықтан оған немқұрайлы қарауға негіз жоқ.
Егер ол ел алдындағы қарыз бен парызға бейімдейтін адамгершілікпен, имандылықпен ұштасып жататын болса, табыстың қосымша көзі ашылатыны даусыз. Өкінішке қарай, біз жұртты бизнеске, сауда-саттыққа дағдыландырамыз деп жүріп, маңдай терін шығара еңбек етуден бой жазғызып алдық па, қайдам, қазір ондай шаруамен айналысқысы келетіндер кездесе бермейтін болып алған. Станокта тұрғанда, мал бағып, егін салғанда не пайда, онда табатын азынаулақ жалақыны ( оны да уақтылы алу қиын ) мен мұнда бизнес жасап бір сағаттың ішінде таба алам дейтіндер де азая қоймағанға ұқсайды. Сондықтан да бізге тепе тең, хұқылы серіктестікті дамыту қажет ақ. Мұның өзі Қазақстан секілді жас мемлекеттің тұлғасын сомдай түсуге тіреле беретінін де ұмытуға болмайды. Мәселен, қазіргі бой көрсете бастаған көп келеңсіздіктерден ұлттық арқаудың қырқыла бастағанының, тәлім-тәрбиенің ғасырлар бойы қалыптасқан имандылық-эстетикалық жүйесінен бірте-бірте ауытқып бара жатқанын көруге болады. Өкініштісі, мәселенің бұл жағын үйлестіріп, ұқсатып жатқандар жоқ, оның жолдарын қарастырып, халық игілігіне пайдалануға ұсынып, сабылып жүрген қоғамтанушыларды да көрген емеспіз. Сол « баяғы жартас, бір жартас » дегендей айналамызға қарайлап, жалтақтаумен келеміз.
Қазақтың қазақ болғалы қалыптастырған ұлттық ерекшеліктері оның жеке дара сыйпатын, әлеуметтік ортамен, тарихпен байланыстыра отырып, өзіне тән әдептілігіне, сыпайыгершілігіне, үйлесіміне, тәрбие жүйесінің ұйқастығына үңіле түсуді ка­жет етеді. Мұның Казтуған жыраудың, Асанқайғының, Қаз дауысты Қазыбектің, Әйтекенің, Төле бидің, Ақтамбердінің, ұлы Абайдың пәлсафалық, педагогтік, дүниетанымдық мұрасын игеруге талпыныс жасауды керек ететіні мәлім. Біз соңғы кезге дейін әлеуметтік-экономикалық жағынан жалпыланудың рухани өмірге түбегейлі ене бастағанын, оның тұрмыстағы әмбебаптыққа, сайып келгенде, адамның жеке басының орташалануына, алып келгенін аңғармаппыз. Оның үстіне жалпыға ортақ игі қасиеттердің бәрі көп жылдар бойы интернационалдық сыйпатта ғана насихатталып келгендігінен ұлттық мақтаныштың өзі өрісі тар надандарға бүркеме немесе ашықтан-ашық ұлтшылдық болып көрінетін. Шүкір, мұның бәрі қазір келмеске кетіп бара жатқан сияқты. Әйтсе де олардың жанталасып қарсыласа бастағандығынан жалпылық ызың анда-санда бой көрсетіп жүр. Бірақ қалай болған күнде де адам мен табиғаттың арасындағы сәйкессіздік, бірінен соң бірі апат аймағына айналып бара жатқан аудандардың көбейе бергені елдің мінез-құлқынан, салауаттылығынан көріне бастағаны нақтылы шаралар іске асырылмаса орны толмас олқылықтарға алып баратыны ықтимал.
Хұқылы серіктестіктің соншалықты қажет екенін Атырауда Құсни Айтқалиевтің авторлық мектебінде болғанда ұстаздар мен шәкірттер арасындағы түсініскендік негізінде жасалған тәлім-тәрбие жүйесінен аңғарған едім. Ең бастысы мұнда балаға бала деп қарамайтындығында еді. Ол ұстаз үшін тең хұқылы серік, өзімен санасуды талап ететін, сенім артуға болатын белсенділік көзі. Осындай серіктестік қарым-қатынас орнаған мектепте оқу-тәрбие жұмысы да нәтижелі болады екен. Қазақтағы театр өнерін алсақ, қайсы бір қойылымдар жылдар бойы сахнадан түспей келеді, ал екінші біреулері 3-4 көрсетуден кейін-ақ көрермендерді жалықтырып болады да ұжымның репертуарынан шығып қала береді. Мұның түпкі мәні де автор мен режиссердің труппамен арасында о баста қалыптасқан тепе тең серіктестікпен байланысты. Мәселен, бұрын әрбір жаңа туындыны театрдың репертуарлық жоспарына енгізуден бұрын өзара пікір алмасу жолымен, шығарманың жетіспейтін жақтарын ортаға салып, болашақ орындаушы-актерлардың қатысуымен оларды жою жолдары қарастырылатын болған. Қазіргі « Қыз Жібек », « Ер Тарғын », « Абай », « Біржан мен Сара » опералары, « Еңлік-Кебек », « Ақан сері-Ақтоқты », « Қаракөз » драмалық қойылымдары осылай өмірге келген екен. Сондықтан да олар жылдар бойы театрлардың алтын қорында сақталып, халық игілігіне қызмет етіп келеді.
Ал қазір ше? Мұндай шығармашыл ынтымақтастық жоқ десек те болғандай. Алдын ала қаламақысын алғаннан кейін автордың труппада, труппаның авторда жұмысы жоқ. Барлығына режиссер қожайын, соның айтқаны болады да қала береді. Әрине мұндай тең хұқылы серіктестік жоқ жерде пайда болған спектакльдер көп ұзамай театр репертуарынан шығып қала береді. Мен осымен, оқушым, әңгімемізді доғарсам деймін. Оқырманға қазақ болмысы мен тұрмысынан әңгіме-дүкен құратын туынды берсем деп армандаушы едім. Соған қолым жетті ме, жетпеді ме, оған да төрелік айтатын өзің боларсың, оқушым. Тағдыр жазса әлі де талай-талай кездесерміз. Айтылғандардан, өсиет, нақыл сөз болмаса да, әркім өзіне керегін ала жатар. Азынаулақ болса да біреулерге пайдалы болып, өнегеге жараса, автор өзіне үлкен бақыт деп есептейді. Жаңа мыңжылдықтың табалдырығын аттарда қадамың құтты болсын! Көріскенше сау бол, өзіңе мол байлық, зор денсаулық тілеймін!
