Әйтпесе екіжүзді болып көрінуім мүмкін. Менің өмірім сабақ боларлықтай маңызды емес, алайда белгілі бір контексті айшықтау үшін оған аз-маз тоқталып өтсем деймін. Қысқа ғана өмірімнің барлық кезеңінде эгоға жолықтым. Талпындым. Табысқа жеттім. Сәтсіздікке ұшырадым. Тағы да, тағы да, тағы да солай. Жасым он тоғызға толғанда өмірімді өзгерте алатын таңғаларық мүмкіндігімді сезіндім де, колледжді тастап кеттім. Ұстаздарым мені қамқорлыққа алуға болатын, болашағы зор адам деп санап, назардан тыс қалдырғысы келмеді. Мен табысқа тез жеттім. Беверли-Хиллзде, талантты адамдармен жұмыс жөніндегі агенттікте, ең жас жетекші болдым. Рок топтармен келісім шарт жасау, байланыс орнату менің мойнымда еді. Миллиондап сатылған кітаптарға қатысты және жеке әдеби жанр қалыптастырған авторларға кеңес беретінмін. Жиырма бір жасымда сән әлеміндегі ең танымал брендтің бірі – American Apparel компаниясының стратегия жөніндегі маманы болдым. Аз уақытта осы компанияда директордың маркетинг жөніндегі директоры лауазымына көтерілдім. Жиырма бес жасыма қарай мұқабасында суретім бейнеленген алғашқы кітабымды шығардым, ол бірден пікірталас тудырған, бестселлерге айналды. Телеарналар менің өмірім жайлы шоу жасағысы келді. Бұдан кейінгі бірнеше жыл маған табыстан табыс алып келді.
Соның ішінде: ықпал, тұрақты да беделді жұмыс, абырой, мүмкіндік, ақша, тіпті біршама шулы танымалдық та бар. Осының арқасында кейінірек шағын компания құрдым, төлем қабілеті жоғары танымал клиенттермен жұмыс істей бастадым, тапсырыстарды орындадым, конференциялар мен сәнге айналған шараларда сөз сөйледім. Табыс адамды аздап өтірік қосып сөйлеуге, қыртысты тегістеп көрсетуге, сәттіліктің мәнін кішірейтіп, осының бәрін әлдебір мифологиямен астастыруға еліктіреді. Геркулестің ұлылық үшін бәріне қарсы күрескені жайлы әсерлі әңгімелерді жақсы білесіз. Олар еденде ұйықтайды, ата-анасы олардан безінеді, өзімшілдіктен азап шегеді. Мұндай әңгімелерде сіздің тұлғаңызды талант алмастырады, ал жетістік басты құндылығыңызға айналады. Алайда мұндай оқиғалар әрқашан шынайы немесе пайдалы бола бермейді. Мен сөз еткен жетістіктер туралы әңгімеде көп нәрсе айтылмай қалды. Сіз күйзеліс пен еліктіру, асқан құлдырау мен жүрек айнытар қателіктер туралы оқыған жоқсыз – барлық қателік роликтің соңғы нұсқасына енбегендіктен, монтаждау бөлмесінде қалды. Еске алуды және талқыға салуды қаламайтын сәттерім де болды: өзім сыйлайтын адам мені көпшіліктің алдында жер қылды. Қатты күйзелгенім соншалық, жедел жәрдеммен ауруханаға түстім.
Өзіме ие болудан қалдым, сосын бастығыма: « Жұмыс істей алмаймын, оқуыма ораламын », – дедім. Бұл шыным еді. Бестселлер бір күндік болып қалды: кітап сатылымында көшбасшылар қатарында небәрі бір апта ғана тұрды. Автограф-сессиясына бір-ақ адам келді. Мен құрған компанияның күл-талқаны шықты, оны қайта бастауға, тіпті екі рет қайта құруға тура келді. Мұның бәрі – мен көркемдеп, түзеген сәттердің бір үзігі ғана. Міне, қазір мен оқиғаны неғұрлым толық суреттеп бердім, бірақ ол бар болғаны өмірімнің бір бөлігі еді. Әңгімем енді ғана дұрыс реңк ала бастағандай. Тым болмаса осы кітап үшін солай болсын: амбиция мен жетістіктер қиындықпен қатарласа жүреді. Мен ғажайыптарға, сананың нұрлануына сенетін адам емеспін. Бір ғана сәт адамды түбегейлі өзгерте алмайды. Мұндай сәттер өміріңізде міндетті түрде болады. Бар күш-жігерімді жұмсаған American Apparel компаниясы банкрот болудың аз-ақ алдында тұрды: миллиондаған қарыз салдарынан бағалы бренд түкке тұрғысыз дүниеге айналды. American Apparel компаниясының негізін қалаушысын директорлар кеңесі қуып шықты. Кезінде бұларды жұмысқа өзі алған еді, енді жұмыстан абыройсыз кетіп, ескі досының шағын диванында түнеуге тура келді.
Агенттікте таланттармен жұмыс істеп жүргенде табысым жаман емес еді, алайда жағдай тағы қайталанды: клиенттер ақшаларын табанды түрде талап етті. Осылайша тағы бір жебеушіммен қарым-қатынасымды үздім. Мен ол адамдарға арқа сүйедім, солардың айналасында жүріп өмірімді қалыптастырдым. Олармен тең болуға тырыстым, олардан үйрендім. Сол адамдардың қаржылық, эмоциялық, психологиялық тұрақтылығы мен үшін өздігінен со­лай болуға тиіс нәрседен де артық болатын. Олар менің бар болуым мен өз-өзімді бағалауыма негіз болған еді. Алайда мызғымайтындай және сарқылмайтындай көрінген нәрсенің барлығы бірінен кейін бірі көз алдымда қирап жатты. Табанымның астынан жер қозғалғандай болды, дұрысы өзімді солай сезіндім. Біреуге ұқсағың келетін күйден шын мәнінде ондай болудың қажет емес екенін ұғынуға өту – қабылдауға дайын бола алмайтын ащы таяқ секілді. Мұндай күйзеліс мені де айналып өткен жоқ. Өмір бойы елемей жүрген мәселелер ондайға барынша жол бермеуге тиіс кезде туындап, тіпті ушыға бастады. Көп жетістікке жеткеніме қарамастан, кезінде жұмысымды бастаған, бастағанда да күйзелген және қалжыраған кейпімде, қиындықпен келген еркіндіктің басым бөлігін ақша мен дағдарыстың ащы сезіміне айырбастай отырып қалаға қайта келдім, өйткені оларға жоқ деу мүмкін еместей көрінді.
Жүйкемнің жұқарғаны соншалық – болмашы шиеленіске бола-ақ бойымды ашу кернеп қоя беретін. Әсте оп-оңай жүретін жұмысым енді азапқа айналды. Өзіме де, өзгеге де сенімім қалмады. Өмірімнің сапасы да нашарлады. Бір күні ұзақ жолдан үйге оралғанда Wi-Fi қосылмай тұрғанын білдім. Сіз айналысуға тиіс нәрсемен айналысып жүрмін деп ойлайсыз. Қоғам сол үшін сізге алғысын айтады. Бірақ кенет жұбайыңыз сізді тастап кетті. Себебі сіз бұрынғыдай емессіз. Қалайша? Кеше ғана алыптардың иығында тұрғаныңызды сезініп, келесі күні шашылған сынықтардан бүтін дүние құрауға тырысып, қирандының астынан шыққандай сезімнен қалай құтылуға болады? Алайда мұның да бір пайдасы бодды. Өзімнің еңбекқор екенімді мойындадым. Жасымнан табысқа жетуге жол ашқан қасиеттерімнің баға жетпес құны бар екенін түсіндім. Мәселе істеуге тиіс жұмыстың ауқымында ғана емес, мәселе менің « мен » екенімді сезінуімде екен. Сан түрлі ой қаумалап, өз ойыма шырмалып қалдым. Соның салдарынан ауырсыну мен түңілудің айналасына шиырлай беріппін. Сынып кеткім келмесе, неге бұлай жасағанымды анықтауым керек. Зерттеуші әрі жазушы ретінде бірнеше жыл тарих пен бизнесті зерттедім. Әдеттегідей адамдарды ұзақ бақылаған сайын сан түрлі сауал туындай бастады.
Соның ішінде мені қызықтырған басты тақырып эго болды. Эго мен оның салдары туралы мүлдем білмедім дей алмаймын. Жоғарыда баяндап берген жайттардан бұрын бір жылдай мұны әбден зерттедім. Бұл ауыр тәжірибе бол­ды, зерттеп жатқан тақырыбым мейлінше бар назарымды аудартты; тек менен немесе тарих беттерінен ғана емес, түрлі салада жоғары лауазымда жүрген достарымнан да, клиенттерімнен де, әріптестерімнен де байқалған эгоның жағымсыз салдары қарсы алдымнан шықты. Мен тамсанатын адамдарға эгосы миллион долларға татитын шығын әкелді, мифологиядағы Сизиф секілді мақсаттарына зарыға жеткен бетте, оларды эгосы кері итеріп тастады. Ақыры сол түпсіз тұңғиыққа үңілдім. Бірнеше айдан кейін, осыны түйсінген кезде оң білегіме: « Ego is the enemy », яғни « Эго – дұшпан », – деп айшықтап жаздым. Бұл сөздің қайдан шыққанын білмеймін, мүмкін, есте жоқ ескі заманда оны бір жерден оқыған болармын. Бірақ бұл маған әрі жұбаныш, әрі жолбасшы болды. Сол қолыма былай деп жаздырдым ( мұның да дереккөзі белгісіз ): « The obstacle is the way » – « Кедергі дегеніміз жол ».
Осы екі сөйлемді күн сайын бірнеше рет қайталап оқимын, шешім қабылдар сәтте де көмегі мол. Жүзіп жүргенде де, медитация жасағанда да, жазу жазғанда да, таңертеңгілік жуынған сәтте де көзіме түседі. Бұл сөздер мені шыңдайды, кез келген уақытта қиын жағдайға тап болсам, дұрыс жолды таңдауға шақырады. Мен бұл кітапты даналыққа жетіп, үгіт-насихат айтатын деңгейге жеткендіктен жазған жоқпын. Жай ғана өмірімнің бұралаң шақтарында осындай кітаптардың болғанын қаладым. Кез келген адам сияқты, мен де әр кезеңде алдымнан шыққан: « Кім боламын? », « Қай жолмен жүремін? » деген ең маңызды сұрақтарға жауап беруге тиіс болдым ( « Quod vitae sectabor iter » ). Бұл сауалдарды мәңгілік және әмбебап сұрақтар деп санағандықтан осы кітапта жеке тәжірибеме емес, философияға және тарихтағы мысалдарға сүйенуге тырыстым. Тарихи кітаптарда әдемді иррационал күшпен және қалауына сәйкес өзгерткен қиялилар мен сәуегей данышпандар туралы әңгіме көп. Алайда іздестіре түссеңіз, әр қадам сайын өз эгосымен күрескен, назарға ілігуден қашқан, мақсатқа жетуді танымалдыққа талпынудан биік қойған адамдардың да тарихта аты қалғанын байқайсыз. Осы оқиғаларға назар аудартып, оларды баяндау менің тарихты зерттеу мен меңгеру тәсіліме айналды.
Бұрынғы кітаптарымдағы сияқты бұл еңбегіме де стоиктер философиясының, классикалық ойшылдардың ықпалы зор болды. Күнделікті өмірде оларға арқа сүйеймін, жазғанда да солардың ойына сүйенемін. Егер осы кітаптың сізге қандай да бір пайдасы тисе, солардың арқасы. Демосфен шешен: « Адамшылық ұғынудан басталып, батылдықпен аяқталады », – депті. Біз өзімізге де, әлемге де жаңаша қарауды бастауымыз керек. Сонан соң барып басқа болу және сол басқа болып қалу үшін күресу керек, бұл ең қиыны. Өміріңіздегі эгоның әр түйіршігін тұншықтырып, талқандау керек демеймін, бұлай істеу мүмкін де емес. Бұл – бар болғаны бізді ынталандыруға арналған моральдық оқиғалар екенін еске салу. Аристотель « Этика » еңбегінде адам табиғатын суреттеу үшін қисық ағашты пайдаланады: тәжірибелі бағбан қисық біткен бөлікті қарсы бағытқа сәл күш түсіре отырып бұрады да, түзелгенше иеді. Екі мың жылдан кейін Кант: « Соншама қисық ағаштан жасалған адамды түп-түзу ету мүмкін емес », – деп күлді. Демек, біз ешқашан қалтқысыз түзу бола алмайтын шығармыз, бірақ түзу болуға тырыса аламыз. Өзіңнің сирек қабілет пен шабытқа ие екеніңді сезіну әрдайым жанға жайлы тиеді. Бірақ бұл кітаптың мақсаты басқа.
Жұмысымды аяқтағанда өзім қай жерге жетсем, сіз де кітаптың соңғы парақтарына жеткенде сол жерге жетесіз, яғни өзіңіз жайлы аз ойланатын боласыз. Қайталанбас тұлғаңыз туралы оқиғаларға аз күш-жігер жұмсап, соның нәтижесінде алға қойған міндеттерді орындауға дағдыланасыз деп сенемін. КІРІСПЕ Ең басты ұстаным – өз-өзіңді алдамау. Ал өзіңді алдау бәрінен оңай. Ричард Фейнман, физикадан Нобель сыйлығының иегері Сіз балаң әрі өзімшіл шығарсыз, бәлкім, жастық шақтағы күрделі кезеңді бастан кешіп жүрген боларсыз. Мүмкін, алғашқы миллиондарыңызды тауып, алғашқы келісімшартқа қол жеткізген шығарсыз. Сізді белгілі бір элиталық топтың қатарына қосқан шығар немесе қалған бүкіл өміріңізге жетерлік табысыңыз бар делік. Зәу биікке шыққанда онда дым жоқ екенін біліп, абдырап қалған боларсыз. Сізге басқаларды қиындықтан, дағдарыстан алып шығу қызметі жүктелуі мүмкін. Бәлкім, сізді жаңа ғана жұмыстан шығарып жіберген болар. Немесе шыңырауға түсіп кеттіңіз делік. Қайда болсаңыз да, не істесеңіз де, қас дұшпаныңыз ішіңізде. Ол – сіздің эгоңыз. Өзіңізді байсалды адам деп есептейтін де шығарсыз. Дегенмен эго – амбициясы, таланты, импульсі, әлеуеті бар адамдар үшін өмірдің бөлінбес бөлшегі.
Бізді болашағы бар ойшылға, қайраткерге, шығармашылық адамына, кәсіпкерге айналдырып, сол салалардың шыңына шығаратын нәрсе психиканың осы қалтарысының алдында бізді әлжуаз күйге түсіреді. Бұл кітап Фрейд айтқан мағынадағы эго жайлы емес. Фрейд эгоны былайша түсіндіргенді жақсы көретін: біздің эгомыз – ат үстіндегі адам. Бейсаналы әрекеттер – ерттеулі тұяқсыз жануардай, ал эго тізгінді өзі ұстауға тырысады. Бүгінгі заманның психологтері өзгелерге көңіл аудармай, назарын шектен тыс деңгейде тек өзіне аударған адамдарды эгоист деп атайды. Келтірілген анықтамалар дұрыс, бірақ медицинадан тыс бағытта аса бағалы деп айтпас едім. Бізге жиі ұшырасатын эгоның анықтамасы былайша қарапайым ғана: эго – өзіңнің маңызды екеніңе көзсіз сену. Өркөкіректік. Эгоцентристік амбициялар. Бұл кітапта біз « эго » сөзін дәл осындай мағынада қолданамыз. Ол бірдеңені немесе біреуді емес, өз жолын таңдайтын ішіміздегі қыңыр да ерке бала. Эго – басқалардан гөрі үздік болуға әрі одан да асып түсуге деген қажеттілік. Басқаша айтсақ, кез келген саналы қажеттіліктен артық танылуға құлшыныс. Бұл – өзіңді артық санау мен өзіңе сенімді болу сезімінің сенім мен талант шегарасынан шығып кетуі.
Эго өзің және әлем туралы түсінікті әлдеқандай етіп көрсететіні соншалық – айналаңдағы шындық бұрмалана бастайды. Америкалық футболшы әрі жаттықтырушы Билл Уолш айтқандай, « батылдық өркөкіректікке, табандылық қыңырлыққа, өзіңе деген сенімділік парықсыздыққа ұласқанда », бұл эгоға айналады. Ағылшын жазушысы Сирил Конноллидің сөзімен айтқанда, « эго бізді тартылыс заңы секілді төменге қарай сорып алады ». Мұндай эго сіздің қандай да бір шеберлікке жетуге деген қалауыңыздың және сіздегі бар нәрселердің жауына айналады. Шығармашылық тұрғыдан шынайы жарқырау. Өзгелермен жақсы жұмыс істеу. Адалдық пен қолдау. Ұзақ ғұмыр кешу. Қайтадан табысқа жету мен оны ұстап тұру. Ол артықшылықтар мен мүмкіндіктерді кері итереді. Ол – дұшпандарыңыз бен қателіктеріңіздің магниті. Ол – Сцилла мен Харибда. Көбіміздің эгомыз патология деңгейінде емес, бірақ эго ойдағы проблемалар мен кедергілердің барлығының, атап айтқанда: « неге біз жеңе алмаймыз » дегеннен « неге біз үнемі әрі басқалардың есебінен жеңе беруіміз керек » дегенге дейін, « неге қалаған нәрсеміз бізде жоқ » дегеннен « неге біз қалаған нәрсемізге қол жеткізген соң да өзімізді бұрынғыдан жақсы сезіне алмаймыз » дегенге дейінгі мәселелердің барлығының өзегінде жатыр. Әдетте біз жағдайды бұл тұрғыда қарастырмаймыз.
Біздің тығырыққа тірелуімізге үнемі бірдеңе немесе біреу ( әсіресе басқа адамдар ) кінәлі деп есептейміз. Біз, осыдан мың жыл бұрын Лукреций айтқандай, ауруының себебін білмейтін науқаспыз. Эго әсіресе табысты адамдарға зиянын тигізеді: олар тек жасалған нәрсені ғана көргендіктен, эгоның оларға қаншалықты кедергі келтіретінін көре алмайды. Эго кез келген үлкенді-кішілі мақсатқа жетуге бар күш-жігерімізді салған жолдан бізді ауытқытып жібереді. Миллиардер және корпорация басшысы Гарольд Дженин эгоизмді алкоголизммен салыстырады: « Эгоист үстелден заттарды түсіріп алса да сүрінбейді. Ол тұтықпайды және таңырқамайды. Бірақ ол барған сайын тәкаппарлана түседі, ал кейбір адамдар оның астарында не жатқанын білмегендіктен, мұндай тәкаппарлықты өзіне деген сенімділік пен күш-қуат сезімі ретінде қабылдайды ». Сіз оларды өзгеден жұқтырған немесе өлімге әкелетін ауруы бар екенін сезбегендіктен қателесіп жүр дер едіңіз. Егер эго, шын мәнінде, бізге бәрінен артық екенімізді айтып тұрған дауыс болса, онда оны былай деп тұжырымдауға болады: эго шынайы табысқа жетуге кедергі келтіреді, қоршаған әлеммен тікелей әділ қарым-қатынас жасауға бөгет болады. Ненің бөлшегі? Бәрінің бөлшегі. Бұл бөлшек көптеген жағымсыз жолмен көрінеді. Егер маңайымызды қабырғамен қоршап алсақ, онда басқалармен қарым-қатынас жасай алмаймыз.
Әлемді немесе өзімізді түсіне алмасақ, әлемді жақсарта алмаймыз. Сырттан ақпарат алуға қабілетіміз болмаса немесе оған құлықсыз болсақ, кері байланыс орната алмаймыз. Егер қарсы алдымыздағы нәрсеге көз тоқтатып қараудың орнына, ішкі қиялымызда ғана өмір сүрсек, мүмкіндіктерді тану да, іске асыру да мүмкін емес. Өзгелермен салыстырғандағы қабілетімізді тани алмасақ, онда өзімізге сенімсіздік танытып, адасамыз. Қажеттілігімізбен арадағы байланысты үзіп алған болсақ, басқалардың қажетін қалай өтейміз? Оларға айтпағымызды қалай жеткіземіз? Оларды қалай басқарамыз? Қалай талпындырамыз? Суретші Марина Абрамович бұл туралы былай дейді: « Ұлы екеніңізге сене бастау – шығармашылығыңыздың өлгені ». Эго бір-ақ нәрсені жанына жақын ұстайды: ол – жайлылық. Спортта, өнерде немесе бизнесте үлкен жетістіктерге талпыну әдетте қорқынышты, ал эго осы қорқынышты жеңілдетеді. Ол – қорғансыздықтың шипасы. Жанымыздың рационал саналы бөлігін өзін-өзі мақтауға және өз-өзіне сүйсінуге алмастырып, эго естігіміз келгенді бізге дәл қолайлы сәтте айтады. Алайда бұлар аз уақытта қабылданатын шешімдер болғанымен, салдары ұзақ уақытқа созылады. ЭГО ӘРҚАШАН БОЛҒАН. ҚАЗІР ТІПТІ КҮШ АЛЫП КЕЛЕДІ Бүгінгі күні біздің мәдениетіміз эгоның отын бұрын болмаған деңгейде үрлей түсуде.
Көпшіліктің алдында сөз сөйлеп, өзіңнің маңызды екеніңді сезінуден ләззат алу бұрын мұншалықты оңай болып көрмеген еді. Біз миллиондаған табынушымыздың алдында мақсаттарымызды айтып мақтана аламыз, бұрын мұны тек рок жұлдыздар мен көшбасшылар ғана жасай алатын еді. Біз өз кумирлеріміздің өмірін Twitter арқылы бақылай аламыз, сол жерде олармен тілдесе аламыз, сайттан кітаптары мен жарияланымдарын оқи аламыз, TED конференциялардағы сөйлеген сөзін тыңдай аламыз, бұрын-соңды болмағандай ақпараттар тасқынына көмілеміз ( бұлардың бәріне арнайы мобильді қосымшалар бар ). Өзімізді тек қағаз жүзінде ғана бар жеке компаниямыздың бас директоры деп атай аламыз. Әлеуметтік желіде кез келген ақпаратты жариялап, құттықтаулар қабылдап, бұрын қол жетпестей болған баспасөзге өзіміз туралы мақала жариялай аламыз. Кейбіреулер мұндайды басқалардан гөрі жиі жасайды. Мәселе тек оның қаншалықты деңгейде екенінде. Технологияның өзгеруінен бөлек, бізге, ең алдымен, өзіңнің қайталанбас ерекшелігіңе сену керек дейді. Кең ойлап, кең көлемде өмір сүру, есте қалу және « өте батыл » болу керектігін айтады. Табысқа жету үшін батылдық, қырағылық немесе жалпыға ортақ жоспар болуы керек деп ойлаймыз: әне бір компанияның немесе чемпион команданың негізін салушыда нақ осы нәрсе болған-мыс.
Бұқаралық ақпарат құралдарынан тәуекелшіл де табысты адамдарды көреміз, біз де жетістікке жетуге ұмтылып, дұрыс қарым-қатынас қалыптастыруға, оң ұстаныммен жүруге тырысамыз. Біз шын мәнінде жоқ себеп-салдар байланысын түйсікпен сеземіз. Жетістіктің белгілерін жетістіктің өзі екен деп ойлаймыз, осы албырттықпен жанама өнімді себеппен шатастырып аламыз. Әрине, кей адамдарда эго іске асады: тарихта қалған жандардың көбі атақты эгоист болған. Бірақ олар арасында сәтсіздікке де ұшыраған, тіпті олардың сәтсіздігі біз білетіннен әлдеқайда көп те болуы мүмкін. Бірақ біздің мәдениетіміз құмар ойынға салынып, салдарын ойланбайтын жандарды дәріптеуге бейім болатын. СІЗ ҚАЙДА БОЛСАҢЫЗ, ЭГО СОНДА Адам кез келген уақытта үш кезеңнің бірінде тұрады. Ғаламды өзгертуге тырысып, бірдеңе жасауға ұмтыламыз. Бәлкім, біз қандай да бір жетістікке жеткен шығармыз. Ол болмашы нәрсе немесе үлкен жетістік болуы мүмкін. Жақында ғана бір сәтсіздікке ұшырадық немесе сәтсіздікке үнемі төзумен келе жатырмыз. Көп адам әдетте мынадай кезеңде болады: табысқа жеткенше алға ұмтыламыз, сәтсіздікке ұшырағанша немесе одан да үлкен табысқа жетпейінше ұмтыла береміз, ал сәтсіздіктен кейін ұмтылу мен талпынуды қайтадан бастаймыз.
Эго – осы жолдың қай сатысында да дұшпан, ол – жасау, қолдау мен қайта қалпына келтірудің жауы. Бәрі жыддам әрі оңай жүріп жатқан кезде бұл жақсы болып көрінуі мүмкін. Бірақ қиындық пен өзгеріс кезінде олай емес... Сондықтан да бұл кітап: « Талпыныс », « Табыс », « Сәтсіздік » деген үш бөлімнен тұрады. Мұндай құрылымның мақсаты қарапайым: зиянды әдеттер тамырланбай тұрғанда эгоны тұншықтыруға көмектесу; арбауды мойындау мен тәртіпке алмастыру; бүкіл әлем сенен теріс айналғанда сәтсіздікке тұншығып қалмау үшін күш-қуатың мен қажыр-қайратыңды шыңдау. Қысқаша айтқанда, бұл біздің бар болуымызға, соның ішінде: талпыныс кезінде қарапайым болуға; табысты болғанда ізгілікті ұмытпауға; сәтсіздік кезінде шыдамды болуға көмектеседі. Бұл сіздің бірегейлігіңізге күмән келтіру емес, қамшының сабындай қысқа ғұмырда із қалдырар үлесіңіз жоқ деген де сөз емес. Шығармашылық шектеулерді жеңуге, шабытты шақыруға және сезінуге немесе өр өзгерістер мен жаңаруларға талпынуға орын жоқ дегенді де меңземесе керек. Қайта мұны дұрыс жасау және тәуекелге бару үшін тепе-теңдік керек. Квакер Уильям Пенн айтпақшы, қатты желдің өтінде тұрған ғимаратқа мықты іргетас керек. СОНЫМЕН?..
Қолыңыздағы кітап бір ғана оптимистік болжамға құрылған: сіздің эгоңыз әр қадам сайын қалауын қанағаттандыруға мәжбүр болатын күш емес. Эгоны басқару керек. Оны бағыттауға болады. Бұл кітапта Уильям Шерман, Кэтрин Грэм, Джеки Робинсон, Элеонора Рузвельт, Билл Уолш, Бенджамин Франклин, Велизарий, Ангела Меркель және Джордж Маршалл сияқты тұлғаларды қарастырамыз. Бойында мықты эгосы болмаса, олар табысқа жете алар ма еді, сенімсіз компанияларды құтқара алар ма еді, әскери өнерді дамыта алар ма еді, бейсболға үлес қоса алар ма еді, Америка футболында шабуылшы ретінде төңкеріс жасай алар ма еді, тирандарға қарсы тұра алар ма еді, бақытсыздықты қасқая қарсы алар ма еді? Стратег, жазушы Роберт Гриннің сөзіне сүйенсек, біз өзіміз өрген тордағы өрмекші сияқтымыз; ұлы өнердің, ұлы әдебиеттің, үздік дизайнның, үздік бизнестің, үздік маркетингтің, үздік көшбасшылықтың негізінде осы жатыр. Осы адамдарды зерттегенде олардың ұқыпты, байқампаз, сонымен бірге шындыққа тура қарайтын реалист болғанын аңғарамыз. Олардың ешқайсысы да эгодан ажыраған жоқ. Алайда олар оны қалай тұншықтыруды, қалай жуасытып, бағыттауды білді. Бәрі де ұлы адам бола тұра қарапайым болды.
Тұра тұрыңыз, әлгі пәленше-түгеншелер шексіз эгосымен ерекшеленіп, табысқа жетіп еді ғой. Стив Джобс ше? Немесе Канье Уэст ше? Мұндай нашар мінез-құлықты шектей отырып, ұтымды етуге тырыса аламыз. Алайда өзімен-өзі адасып, шындықтан алшақтап, иллюзия әлемінде жүретіндер шын мәнінде табысты бола алмайды. Мұндай сипаттар қандай да бір танымал тұлғаларға тиесілі болғанымен, олардың басқа да мінез-құлықтары болады, мысалы: тәуелділік, қиянат жа­сау ( өзіне және өзгелерге ), депрессия, құлай берілу сияқты. Бұларды зерттеп, тани бастағанда, олардың ең керемет жетістікке қарқынын тежеп, реніші мен кесірлі мінезін ауыздықтай алған кезде ғана қол жеткізгенін көреміз. Адам эго­дан арылған кезде ғана мүмкіндіктер шегінен аса алады. Сондықтан да кіші Говард Хиуз, парсы патшасы Ксеркс, Джон Делореан, Александр Македонский сияқты тұлғалармен танысамыз, сол сияқты шынайылықтан көз жазып қалған және осы процесс барысында эгоның қандай қатерлі екенін анық көрген басқа да көптеген азаматтың бастан кешкенін қарастырамыз. Оларға қымбатқа түскен, құнын тауқыметпен өтеген өмір сабағы туралы айтамыз. Тіпті ең табысты деген адамдардың өзі мойынсыну мен эгоның арасында ауытқитынын және оның қандай тығырыққа тірейтінін көреміз. Эгодан арылғанда біз шындықпен бетпе-бет қаламыз.
Эгоны алмастыратын нәрсе – мойындау, бірақ бұл жай мойындау емес, қалтқысыз мойындау әрі өзіңе деген сенім. Эго жасанды болғанда, сенімділіктің бұл түрі ауырлық туғызады. Эгоны өзгеден көшіріп алуға болады. Ал өзіңе деген сенім еңбекпен келеді. Эгоның тәкаппарлығы – жа­санды. Сенім қиындыққа қасқая қараса, эго жағдайды шиеленістіре түседі. Бұл әсері мықты зат пен улы заттың айырмашылығы сияқты нәрсе. Өзіне деген сенімі әлсіз әрі лайықты бағасын алмаған генералдың Азамат соғысы кезінде қалай Американың бас сарбазы мен стратегіне айналғанын осы кітаптан көресіздер. Соғыстан кейін эго билік пен ықпал биігіндегі тағы бір генералды үйіріп әкетіп, оны кедейлік пен абыройсыздыққа ұрындырды. Бірде байыпты, салмақты неміс ғалымын жаңа типті әлемнің ғана емес, әлемдік күштің көшбасшысына айналдырды. XX ғасырдың екі бірдей инженері ақыл-ойы асқақтап, жұлдыздары жанып тұрған сәттен банкрот, жанжал, айғай-шу, сәтсіздік шырмауына түсті. Енді бірі ҰФЛ тарихындағы ең нашар командалардың бірін супербоулда үш бірдей жеңіске жеткізді; мұнан соң ол ойындағы негізгі тұлғаның біріне айналды. Басқа да көптеген жаттықтырушы, саясаткер, кәсіпкер мен жазушы бірінші орынды өзге біреуге беру үшін дәл осындай кедергілерді еңсерді. Мұндайда кейбіреуі мойынсұнуды үйренеді.
Енді бірі эгоны таңдайды. Баз біреулер тағдырдың сыйына да, сынына да дайын болады. Ад кейбіреулері дайын болмай шығады. Ал сіз қай жолды таңдайсыз? Кім боласыз? Осындай сұрақтарға жауап табу керегін сезгендіктен ( осыны ұғына отырып немесе ұғынбастан ), осы кітапты қолға алдыңыз. Олай болса, қане, кірісейік. I БӨЛІМ ТАЛПЫНЫС Біз әйтеуір бірдеңе жасауға талпынамыз. Мақсатымыз бар, ықыласымыз бен жаңа бастамамыз бар. Кез келген ұлы сапар осылай басталады, бірақ соңында мақсатына жете алмай қалатындар көп. Көбіне оған эго кінәлі. Біз бәрі бекер екенін дәлелдеу үшін қиял-ғажайыпқа құрылған оқиға ойлап табамыз, бәрін анықтадық деп ойлаймыз, жұлдызымыздың сөнуі үшін оның аса жарық әрі ыстық болып жануына мүмкіндік береміз. Бірақ неге екенін өзіміз де білмейміз. Бұл эгоның белгілері, оның дауасы – мойынсұну мен шындықты сезіну. CІЗ ТАЛПЫНҒАН НӘРСЕНІҢ БӘРІ ҮШІН ЭГО – ДҰШПАН Ол тіпті өзіне ота жасағанда да қолы дірілдемейтін батыл хирург деседі. Ол мінезінің кемдігін бүркемелеп тұратын жұмбақ пердені ысырудан қорықпайтын батыл адам. Адам Смит Б.д.д. Жігіттің әкесі жуырда қайтыс болған. Исократ марқұмның досы еді.
Ол жетім қалған жас жігітке әкесінің жолымен жүрсін деген ниетпен біраз ақыл-кеңес береді. Тәжірибеден бастап моральға дейін қамтыған ақылы, автордың сөзімен айтқанда, « ізгі нақылға » толы болды. Исократтың айтуынша, бұл « болашаққа арналған өсиет » еді. Демоникус те көпшілігіміз сияқты атаққұмар болатын. Сондықтан да Исократ оған амбицияның жолы қауіпті болуы мүмкін екенін жазды. Шешен бозбалаға « ұяңдық, әділеттілік пен қарапайым мінез » жарасатынын, бұлар жас жігіттің ізгі кейпін көрікті ете түседі деп есептейтінін жазудан бастады. Исократ Демоникусті « ашу, рақат және қайғы » құрсауына түсуден сақтандырды. Жағымпаздарға өтірікшілерге қарағандай жеккөрінішпен қара, бұлардың екеуі де тек зиянын тигізеді дей келе, былай деп ақыл айтты: « Адамдармен қарым-қатынас кезінде тәкаппар болма, әдепті бол. Тіпті құлдар да біреудің менмендігін ауыр қабылдайды »; « Шешіміңді асықпай ойланып, тез іске асыр »; « Ең жақсысы – парасатты болу екенін есіңнен шығарма ». Исократ жас бозбалаға зерде жайын ұмытпау керегі туралы да айтты: « Өмір сүруге керек дүниенің барлығына қамқор бол, бірақ бәрінен бұрын зерделі бол. Ұлылық кішілікте – адам тәніндегі жақсы ақыл деген осы ».
Бұл кеңестердің кейбірі бізге таныс болып көрінуі мүмкін. Расында да, ол екі мың жылдан кейін Уильям Шекспирге жетіп, қаламгер эгоның шектен шығатыны туралы жиі ескертті. Есіңізде болса, ол былайша аяқталатын: Ең бастысы – өз-өзіңе берік бол; Күн артынан түн сияқты жүрсін ол. Сен басқаларды өзгерте алмайсың. Қош бол. Саған берген батам сол! Шекспирдің сөзі Құрама Штаттардағы жас офицер Уильям Шерманға майдай жақты. Кейін ол ел тарихындағы ұлы генерал әрі стратег болды. Ол Исократ туралы ешқашан естімеген де шығар, есесіне « Гамлетті » жақсы көрді және Полонияның сөзін жиі айтатын. Демоникус сияқты Шерман да әкесі өлген кезде тым жас еді, оны да әкесінің досы, ақылшы аға, Құрама Штаттардың болашақ сенаторы Томас Юинг қанатының астына алды. Ол жеткіншекті асырап алды. Юингтің жоғары дәрежесіне қарамастан, Шерманның толағай табысқа жетерін ешкім білген жоқ. Теңдесі жоқ қадам жасайтынын, ең жоғары лауазымнан бас тартатынын да ешкім алдын ала білген жоқ. Тарихқа бұзып-жарып кіріп, дәл солай сахнадан жылдам түскен Наполеонмен салыстырғанда, Шерман саяси олимп шыңына баяу және бірте-бірте шықты.
Уильям Шерманның жастық шағы Вест-Пойнтта, федералды әскери академия мен армияда өтті. Қызметінің алғашқы жылдарында бүкіл елді атпен аралап шықты; ол әр сапардан жаңа білім жинап, жаңа дағды үйренді. Азамат соғысының өрті лаулаған кезде Шерман шығысқа бет алды; Еріктілер армиясының ( солтүстік әскері ) полковнигі атағын алды. Булл-Ран өзені бойындағы алғашқы ұрыста солтүстік әскері ойсырай жеңілді, алайда полкті табысты басқарған Шерман майданда ерекше көзге түсті. Ұрыстан кейін Шерманды бригада генералы лауазымына дейін көтерді, оны президент Линкольнмен және оның әскери кеңесшілерімен кездесуге шақырды. Осындай құрамда әскери басшылар стратегиялық жоспарларын бірнеше мәрте талқылады, бірақ кездесу соңында Шерман Линкольнге біртүрлі өтініш айтты – өзіне бас қолбасшылықты жүктемеуді сұрады. Шерман басқа кез келген тағайындауға келісетінін айтты. Линкольн оған келісті ме? Әдетте генералдар шен мен құзыретке тоймайтын, сондықтан президент Шерманның өтінішін қанағаттандыруға қуана уәде берді. Бұл кезеңде Шерманға тасада болу әлдеқайда қолайлы еді. Ол өзінің қабілетін салқынқанды бағалағанына, таңдаған рөлі өзіне лайық екеніне сенімді болды. Елестетіңізші: амбициясы күшті адам аса жауапты шақта алға жылжудан бас тартады, өйткені оған дайын болғысы келеді! Мұнысы ақымақтық емес пе?!
Бірақ Шерман үнемі ұстамдылық пен тәртіптің үлгісі болған жоқ. Соғыстың басында аз ғана әскерімен Кентуккиді қорғауға тура келгенде, ісіне деген бойындағы адалдығы мен өзіне деген сенімсіздігі іштей арпалысып кетті. Ол қолының қысқалығын ойлап ызаға булықты, қарсыласының айла-тәсілдерін қорқынышпен қабылдады. Соның салдарынан ашуын тежей алмай, бірнеше тілшіге дөрекі сөйледі. Шиеленіс туып, Шерманды қолбасшылықтан уақытша шеттетті. Жүйкесін қалпына келтіру үшін офицерге біраз уақыт демалу қажет болды. Бұл оның өміріндегі қысқа да болса күрделі кезеңнің бірі еді. Репортерлермен арада болған жағдай тез тарады. Ал Шерманның танымалдығы артты. Форт-Донельсонді қоршау кезінде ( Булл-Рандағы алғашқы майданнан алты айдан кейін ) Шерманның атағы шартты түрде әскери icтер қолбасшысы Улисс Гранттың атағынан асып тұр еді. Линкольннің басқа генералдары жеке билік пен танымалдыққа өзара таласып жатқанда, Шерман Грантты қолдап, оны күшейтуді жөн санады. Ол Грантқа жүк жөнелткенде ішіне хат жазып жіберді. Хатта: « Бұл сенің шоуың, менің қолымнан келетін кез келген көмекті сұрай бер », – деп жазды. Бұл Шерман мен Гранттың соғыста одақ ретінде қол жеткізген алғашқы жеңісі еді. Өзінің табысына арқа сүйей отырып, Шерман теңізге шеру идеясын табанды қорғады.
Стратегиялық батыл және адуынды жоспарды шығармашыл данышпан жасаған жоқ, жас офицер бар болғаны бір кезде өзіне меңіреу дала болып көрінген жерде жасаған нақты топографиялық зерттеулеріне сүйенді. Бір кездері Шерман сақтық танытса, енді ол титтей де күмәнданған жоқ. Амбициясы зор көп адамға қарағанда, оның мұндай пікірде болуға құқығы бар еді. Чаттанугадан Атлантаға дейін, мұнан соң Атлантадан теңізге дейін жүре отырып, ол әдеттегі шайқастар легінен қашты. Әскери тарихты зерттеген жан болса, мақсатты сезінудің емес, эго тудырған шабуылдың басқа нәтижеге апаратынын көрер еді. Шерман реалистік көзқарасының арқасында жолды басқалар мүмкін емес деп білген Оңтүстіктен көрді. Әдіс-айлалы соғыстың барлық теориясы негізгі ұрыс ретінде бетпе-бет шабуыл мен күшіңді танытудан саналы түрде бас тартуға, сол сияқты әскери қолбасшылар ашық реак­ция күткен сынды елемеуге негізделген. Шерман үнсіз өз жоспарын ұстанды. Соғыстың соңына қарай Уильям Шерман Американың ең танымал адамдарының біріне айналды. Алайда ол мемлекеттік қызметке талпынған жоқ және саясатқа қызықпады, жай ғана өз жұмысын атқарып, одан әрі демалысқа кетуді қалады.
Жетістікпен қатар жүретін мадақтау мен қолпаштаудан сытылып шығып, досы Грантқа: « Шынайы бол, өзіңмен өзің бол, сонда жаздыгүнгі теңіз бетіндегі көбікті еске түсіретін жағымпаздықтан түк те қалмайды », – деп жазды. Өмір тарихын зерттеушілердің бірі Шерманның өмірі мен жетістіктері жайлы ой түйе келіп, оның ең табысты шағындағы өзгелерге үлгі болу себебін былайша тұжырымдайды: « Даңқ пен көшбасшылыққа жеткен адамдардың екі типі болады. Бірінші типтегілердің кейбірі туабітті өзіне сенімді болса, енді бірінің баяу дамуы өзінің нақты жетістіктеріне байланысты. Екінші типтегі адамдар жетістігіне кезекті тосынсый деп қарайды, ал оның дәмін бір татқаннан кейін ол бұрынғыдан да дәмдірек болып көрінеді. Бұл күдікте шынайы қарапайымдылық бар, бұл өзін көрінеу кемсіту емес, ерекше мағынасындағы « сабырлы » қарапайымдылық. Мүләйімсу емес, байсалдылық белгісі ». Әдетте енді бастаған кезімізде бұл сұраққа көбіне « ештеңеге тәуелді емес » деп жауап береміз. Эго. Міне, сондықтан біз құздан құлдырауға ұшырататын қарқынды биіктеуді көреміз. Ал сіз қай типке жатасыз? Көп адам сияқты Шерманға да талантын, амбициясын, жалынын тепе-тең ұстау керек болды. Бұл әсіресе жас күнінде маңызды еді.
Өмірде қол жеткізген алапат табыстың жүгін көтере алуы бұл күресте жеңіп шығуына жол ашты. Бұл біртүрлі естілуі мүмкін. Исократ пен Шекспир бізге ұстамды болу, мақсатқа ден қою, принциптерді басшылыққа алу туралы айтқанымен, көпшілігімізді соған қарама-қарсы әрекетке үйретті. Мәдени құндылықтарымыз бізді эмоциямыздың мақұлдауына тәуелді етуге тырысады. Ата-анамыз бен мұғалімдеріміз өзімізге деген сенімімізді арттыруға ерекше ықпал етті. Олай болса, біз табынатын тұлғалар мен қоғам қайраткерлерінің әңгімесі бізді шабыттандыруға, ынталандыруға және қалаған нәрсемізді жасай алатынымызға сендіруге бағытталған. Ал, шындығында, бұл бізді, я сізді, яғни таланты тасып тұрған, болашағы зор жанды әлсіз етеді. Әлеуетіңізді солай болуға тиіс нәрсе деп қабылдайсыз. Беделді университетке түстіңіз, бизнесіңізді қаржыландыруға мүмкіндік алдыңыз, жақсы жұмысқа тұрдыңыз, қызметіңіз өсті; қолда бар дүниенің бәрі сізге тегін келді. Сіз оның пайдасын барынша сарқа пайдалана аласыз ба? Әлде өзіңіздің ең үлкен дұшпаныңызға айналасыз ба? Енді ғана лаулай бастаған жалыныңызды сөндіріп алмайсыз ба? Бар мәселе осында. Шерман шынайы өмірмен терең және тығыз байланыста болған адам. Ол қарапайым ортадан шығып, ұлы істер атқарды, сөйте тұра өзіне лайық деп жасалған құрметке кеуде соққан жоқ.
Іс жүзінде ол үнемі басқаларға бағынды, солай болуын дұрыс санады және азғантай табыс пен болымсыз атағын былай қойғанда, жеңіске үлес қосқанына көңілі тоқ еді. Өрімдей жастардың даңқты кавалер Пикетта шабуылына, яғни одақтастардың талқандалған шабуылына ден қойғаны өкінішті, ал Шерманның сабыр­лы, шынайы, жылтыраққа ұмтылмайтын болмысы ұмыт болды немесе қара күйе жағылды. Мүмкіндігіңді бағалай білу барлық қабілеттердің ішіндегі ең маңыздысы. Онсыз өзіңді жетілдіру мүмкін емес. Эго бұл ретте әр қадамыңды қиындатады. Әрине, бар күш-жігерімізді талантымыз бен мықты жағымызды дамыта түсуге жұмсаған дұрыс, бірақ ол бізге не береді? Менмендік пен өзіңді-өзің қажау қиял мен « елес » секілді өсуіңе кедергі жасайды. Бұл кезеңде жаттығу жасап, өзіңізге сырт көзбен қараңыз, ой құрсауында қалмай, сыртқа шыға алу қабілетін дамытыңыз. Алшақтау – эгоның уын қайтаратын шипа. Бұл кез келген адамның, кез келген нарцистің қолынан келеді. Сирек кездесетін, пісіп-жетілмеген талант та, ептілік те, тіпті өзіңе деген сенімнен де гөрі қайта мойындау, ыждағаттылық және өз-өзіне талдау жасау сирек кездеседі. Жұмыста шынайылық болуы үшін ол шынайылықтан бастау алуы керек.
Жарқ етіп, бірден жоқ болып кетпес үшін ұзақ, қажырлы еңбекке дайын болыңыз. Біз үлкен нәрсе туралы ойлағанымызбен, кішігірім әрекеттер жасау керектігін ұғынуға тиіспіз, сонда ғана талпынған нәрсемізге жете аламыз. Бар назарымызды іс-әрекеттер мен білімге аударамыз, құптаудан және мәртебеден бас тартамыз, сондықтан да біздің амбициямыз орасан зор болмайды, бәріне біртіндеп қол жеткіземіз – бірте-бірте оқып, өсіп, бар уақытымызды соған жұмсаймыз. Бәсекелестеріміз агрессия, қызуқандылық, өз-өзін болмашы жарнамалау жеке күш-қайратын қатерге тігетінін түсінбейді ( дұрыс ойлау жайлы айтпағанда ). Біз күдік пен өзін бақылаудан ада, сенімі берік данышпан туралы мифке қарсы шығамыз, сондай-ақ жұмыс үшін денсаулығын құрбан етуге тиіс жүдеп-жадаған суретші туралы мифке дау айтамыз. Екеуі шындықтан ажырап, басқа адамдардан алшақтағанда біз терең байланысып, оларды біле түсеміз, маңызды сабақ аламыз. Черчилль фактіні арманнан артық депті. Ұлылық тура­лы көзқарасымыз басқалармен ұқсас болса да, оған апаратын жол әрқайсымызда әртүрлі екенін жақсы түсінеміз. Шерман мен Исократқа құлақ салсақ, эго бұл сапарда бізге дұшпан екенін, сондықтан табысқа жеткен кезде ол бізді тұншықтырмай, қайта мықты ете түсетінін түсінеміз. СӨЙЛЕУ, СӨЙЛЕУ, СӨЙЛЕУ Білген адам айтпайды.
Айтқан адам білмейді. Лао-цзы Жазушы әрі қоғам қайраткері Эптон Синклер 1934 жылы Калифорнияның губернаторы болуға таласқанда, адамның ойына келмеген қадамға барған: сайлаудың алдында ол I, Governor of California and How I Ended Poverty ( « Мен, Калифорния губернаторы, кедейшілікті қалай жеңдім? » ) деген кітапша шығарды. Синклер әлі бұл лауазымға қол жеткізбесе де, губернатор ретінде ұстанатын саясатын өткен шақта сипаттап береді. Синклер жазушы болғандықтан, мұнысы басқалардан гөрі жұртшылықпен сөйлесе білетінін паш етуге арналған науқандағы тосын қадам болды. Синклердің бұл науқанда жеңу мүмкіндігі аз еді, ал әлгі кітапша шығар тұста тіпті де шатқаяқтап тұрды. Алайда бақылаушылар оның сайлаушыларға емес, Синклердің өзіне қаншалықты пайдалы болғанын байқады. Кейін журналист Кэри Макуильямс досының губернаторлық науқандағы жеңілісі туралы былай деп жазды: « Эптон жеңілетінін біліп қана қоймай, сайлауға деген қызығушылығын жоғалтып алды. Ол бұл рөлді қиял жүзінде « Мен, Калифорния губернаторы... » кітабында атқарып тастады, енді оны өмірде іске асыруға тырысып қайтеді? » Пышақтың қырындай кітапша бестселлерге айналды, сайлау науқаны шынында да жеңіліспен аяқталды. Синклерге шамамен он пайыздай дауыс жетпеді, бәлкім, алғашқы заманауи сайлау оны қажытып жіберді.
Сол кезде не болғанына қазір ой жүгіртіп көрсек, оның әңгімесі науқанның алдын орап кетті және оның бұл аралықты еңсеруге еркі жетпеді. Көп саясаткерлер мұндай кітап жазбайды, бірақ олар да Синклер сияқты өзінің алдын орап кетеді. Мұндай еліктіру, яғни әрекеттің орнын әңгімемен, дабырамен алмастыру бәрінде болады. Микроблогтар мен әлеуметтік желілердің басқа да қызметтері: Tumblr, LinkedIn... Пошта жәшігі, айфон, жаңа ғана оқыған мақалаңыз сізге « пікір қалдырыңыз » деп тұрады. Бос тұрған алаңдар өзін оймен, фотосуретпен, оқиғамен толтыруға шақырады. Не істегелі жатқанымызды, оның қалай болатынын немесе қалай болуы керек екенін, одан қандай үміт күтетінімізді айтқанымызды қалайды. Технология сізден сұрайды, сөйлеуге итермелейді, тілдесуге шақырады. Әлеуметтік желіде мұны орындау әдетте позитив тұрғыда болады. Негізінен, ол әрекеттердің көбі: « Ісім қалай жақсы жүріп жатқанын баяндап берейін, қараңызшы, мен қандай мықтымын » деген сияқты болып келеді. Қиындыққа тап болдым. Білмеймін » дейтін шындық сирек кездеседі. Біз кез келген сапардың алдында алаңдаймыз, абыржимыз. Сондықтан жұбанышты ішкі күйімізді тыныштандырудан емес, сырттан табуға тырысамыз.
Әрқайсымыздың осал тұсымыз бар, дәл кәсіподақ сияқты айтарлықтай қастыққа жата қоймас, бірақ айналып келгенде болмашы ісіміз үшін қоғамнан зор сый-құрмет күтеміз. Бұл осал тұсымызды біз эго деп атаймыз. Gawke блогының авторы, жазушы Эмили Гулд нағыз Ханна Хорват болды. Ол мұны бір романын бастыру үшін екі жыл күрескен кезде анық түсінді. Оның қолында қомақты сомаға жасалған келісімшарт бар еді, бірақ Гулд бір орында тұрып қалды. Неге? Өйткені ол « уақытының көп бөлігін интернетте өткізетін », сондықтан қолы бос болмайтын. Tumblr, Twitter желілеріне жаздым, жаңалықтар қарадым. Мен одан ешқандай ақша таппадым, бірақ өзімді жұмыс істегендей сезіндім. Бұл қылығым үшін өзімді барынша ақтауға тырыстым. Өз брендімді қалыптастырдым. Блог жүргізу шығармашылық жұмыс еді: тіпті түк жазбағанның өзінде, басқалардың жарияланымын іріктеп басудың өзі солай қабылданды. Бұл мен айналысқан жалғыз шығармашылық жұмыс болатын ». Эмили Гулд та көпшілігіміз сияқты еді – қандай да бір жобаны бастар алдында үрейленгенде, шамадан тыс ауырлық сезінгенде, сол жобадан басқаның бәріне назар аудару онда да болды. Жазуға тиіс романы бір жылдай қозғаусыз жатты.
Роман жазғаннан гөрі оны жазу туралы айту, өнерге, шығармашылыққа, әдебиетке байланысты қызықтырақ бірдеңелермен айналысу оңай еді. Бұлай істеген жалғыз Эмили ғана емес. Жуырда біреу Working On My Novel ( « Роман жазған кезімде » ) кітабын шығарды, онда романын жазбай жүрген, бірақ әлеуметтік желіде жазба жариялаған жазушылар келтірілген. Басқа да шығармашылық жұмыс сияқты жазушылық та ауыр еңбек. Отырасың да шаршайсың, өзіңе де, жазған дүниеңе де ызаң келеді; жазғаның жеткіліксіз әрі сапасыз көрінеді, көңілің де толмайды. Ал, шындығында, біздің көптеген талпынысымыз, мейлі ол жаңа стартапты іске қосу болсын, мейлі қандай да бір кәсіпті меңгеру болсын, біз үшін азапты. Ал ол туралы айту әлдеқайда оңай. Үндемеуді әлсіздіктің белгісі секілді көреміз. Егер бізді елемесе, бұл өліммен тең ( эго үшін дәл солай ). Міне, сондықтан да біз айта береміз, айта береміз, айта береміз; біздің өміріміз дәл соған байланысты сияқты. Ал, шындығында, үндемеу – күштілік, әсіресе қандай да бір сапардың алдында ол ерекше маңызды.
Философ Кьеркегор ( газет пен оның бос мылжыңын жек көретін ): « Бос сөз әлі іске аспаған нәрсені жария етуге кедергі жасап, орындалуын тежеп, нағыз әңгіменің алдын орайды », – деп ескерткен. Әңгімелесудің залымдығы да сонда. Өзі туралы кез келген адам айта алады. Тіпті сәби де аузы тынбай былдырлай береді. Ересек адамдардың көбі абыр-дабырды күшейтіп, сатылымды арттыруды біледі. Бірақ ең қат әрі сирек нәрсе не? Тыныштық. Әңгімеге саналы түрде араласпау және сырт көздің қолпаштауынсыз өмір сүре білу. Үнсіздік – өз-өзіне сенімді, мықты адамның дамылдауы. Уильям Шерманның үнемі ұстанатын жақсы бір ережесі болды: « Қажет болмайынша не ойлап, не істегеніңізді ешкімге түсіндірмеңіз. Мүмкін, кейінірек ойыңызға одан да жақсы түсіндірме келетін шығар ». Мықты бейсболшы әрі футболшы Бо Джексон Оберн университетінің командасында ойнап жүріп, « Хейсман Трофи сыйлығын алуым керек және НФЛ драфтында бірінші нөмірлі болуға тиіспін » деп ойлады. Ол туралы тек құрбысына ғана айтты. Стратегиялық икемділік деген – психология. Маңайда бәрі үздіксіз сөйлеп жатқанда үнсіз қалу да – артықшылық. Көп сөйлеу бізді қалжыратады. Сөйлеу де, әрекет те бір ресурсқа таласады.
Мақсатты ойша елестету маңызды болғанымен, біраздан соң ақыл оны шынайы прогреспен шатастырып алатынын зерттеулер көрсетеді. Дәл осы жағдай вербалдандыруға да қатысты. Жұмыс кезінде күрделі проблемалармен бетпе-бет келгенде, дауыстап өзіңмен өзің сөйлесу алғырлық пен өткірлікті едәуір төмендетеді. Уақыттың көп бөлігін ойлануға, түсіндіруге және мәселе туралы әңгімеге ысырап еткенде, біз мақсатымызға жетіп қалғандай сезінеміз. Алайда жағдай одан сайын нашарлауы мүмкін. Ісіміз кері кеткенде, жобаны тастап кете алатынымызды сеземіз, себебі, шын мәнінде, олай болмағанымен біз оған бар күш-жігерімізді салдық деп ойлаймыз. Міндет неғұрлым күрделі болған сайын, оның нәтижесі айқын болмайды, әңгіме қымбатқа түскен сайын шынайы жауапкершіліктен алшақтай түсеміз. Әңгіме бізді өзіміз бен шығармашылық кескініміздің арасындағы жазушы Стивен Прессфилд « қарсылық » деп атаған өткелден өтуге қажет болатын энергиямыздан айырады. Табысқа жету бізден күш-жігерімізді сарқа жұмсауды талап етеді. Ал сөйлеу оны пайдаланбай тұрып-ақ сол күш-жігердің тең жартысын алып кетеді. Әсіресе ауырлық түскенде, күйзелісте жүргенде немесе қыруар шаруаны атқару керек болғанда көпшілігіміз сөзуарлықтың арбауына түсіп қаламыз. Жасау кезеңіндегі қарсыласу жайсыздықтың тұрақты көзі болмақ. Сөйлеу – өзіңді тыңдау, аудиторияның алдында сөйлеу жанға жайлы көрінетіні де бар.
Мен жаңа бұл туралы төрт сағат сөйледім. Мұның кейбіреулер үшін маңызы жоқ па? Жауабы – жоқ, маңызы жоқ. Үлкен іс тындыру – күрес. Күрес адамды титықтатады, аздырады, қорқытады. Мұндай сезімдер әрдайым туындай бермейді, бірақ сол сезімдерге іштей терең үңілгенде, біз оны жиі сезінеміз. Біз қаңыраған бос кеңістік пен белгісіздіктің орнын толтыру үшін сөйлейміз. Марлон Брандо ( дүниеде байсалды бір актер бар болса, онда бұл соның дәл өзі ) бірде адамдардың қуыскеуде күйінде болуы қауіпті екенін айтқан. Бұл – үнсіздіктің бізге кенеттен тап бергеніндей немесе ұзақ жыл эгоға үнсіздігімізді бұзуға мүмкіндік бергенде, онымен бетпе-бет келгеніміздей десе де болады. Мұның зиянды болатын бір себебі – ұлы істер мен ұлы өнер қаңыраған бос кеңістікке қарсы тұру мен күресудің нәтижесінде жасалады. Бір күндері сіздің алдыңыздан қандай да бір мәселе шықты: ол жаңа саланы зерттеу, бизнес бастау, фильм түсіру, тәлімгерді алып қалу, маңызды істі әрі қарай дамыту болсын дейік. Сол уақытта сіз сөйлеу арқылы дамылдап алуға тырысасыз ба, жоқ, әлде тікелей күреске кірісесіз бе, мәселе сонда. Замандастардың көшін бастап жүрген адам өзі туралы олай жар салмайды.
Ойланған болсаңыз, шын мәнінде мұндай дауыстардың іс жүзінде қаншалықты сирек тіл қататынын ұғасыз. Ән салу, сөйлеу немесе кітап жазу – жалпы жұмыстың ауқымы үлкен болмауы мүмкін, бірақ ол бір ортаға шоғырланып, әсер ететін болуы керек. Олар бір бұрышта отырып жұмыс істей береді. Ішкі қарбаласын өнімге айналдырады, ал соңында онысы тыныштыққа айналады. Олар істі тындырғанға дейін құрметке ие болу туралы ойламайды да. Көптің көз алдында жүруге үйреніп қалғандардың сөзіне мән бермейді. Басқа бірдеңемен айналысуға уақыты да жоқ. Олар сөйлей бастағанда, соған лайық болады. Жұмыс пен мылжыңдықтың арасындағы жалғыз-ақ байланыс – олар бірін-бірі өлтіреді. Сіз зертханаға, спортзалға кетіп бара жатқанда немесе табаныңыздан тозып жүргенде басқалар бір-бірінің арқасынан қаға берсін. Өмірлік қуатыңыздан айыратын нәрсеге көз жұма қараңыз. Сонда не болатынын көресіз. Өзіңіздің қаншалықты жақсара түскеніңізді байқайсыз. БОЛУ КЕРЕК ПЕ, ЖАСАУ КЕРЕК ПЕ? Қалыптасу кезеңінде жан әлі жауласудан ластанып үлгермейді. Ол бірдеңеге айналуға дайын жатқан, өңделмеген таза күйіндегі ақ мәрмәр секілді... Неге айналатынын кім білсін? Орисон Марден, америкалық жазушы Заманауи соғыстардың ең ықпалды стратегі әрі практигі Джон Бойд жайлы бұрын ешкім естімеген деуге бодады.
Ол аса көрнекті жойғыш ұшқыш еді, оған қоса ұлы ұстаз әрі ойшыл болатын. Кореядағы ұшу сапарынан кейін ол « Неллис » әуе базасыңда элиталық Неллис жойғыш қару-жарақ мектебінің аға нұсқаушысы болды. Ол « Бойд қырық секунд » атанып кетті, себебі кез келген қарсыласын кез келген позицияда небәрі қырық секундта-ақ жеңіп кететін. Бірнеше жыддан кейін оны Пентагонға шақырып алады, сол жерде оның нағыз жұмысы басталды. Былай қарасаңыз, көпшіліктің Джон Бойд туралы ештеңе естімеуі таңғаларлық емес. Ол бірде-бір кітап жазған жоқ, бар болғаны жалғыз ғана ғылыми мақала жариялады. Оның бірнеше бейнежазбасы сақталған. Ал баспасөзде Бойдтың сөздері өте сирек басылды, тіпті мүлдем жарияланбаған да болуы мүмкін. Отыз жылдай мінсіз қызмет атқарғанына қарамастан, Бойдты полковниктен әріге көтерген жоқ. Есесіне оның теориялары көзі тірісінде ғана емес, кейін де әскери күштердің барлық түрінде жауынгерлік іс-қимылды түрлендірді. F-15 және F-16 жойғыш ұшақтары Бойдтың сүйікті жобалары болатын, бұлар заманауи әскери ұшақтар туралы ұғымды өзгертті. Бойд кеңесші болып жұмыс атқарды: ол өзінің аңызға айналған нұсқаулықтарында тұтас бір буынның барлық ірі әскери ойшылын оқытты.
Ол әскери стратегия теориясына енгізген өзінің басты өзгерістерін өзі тәрбиелеген, қорғаған, оқытқан және шабыттандырған шәкірттері арқылы іске асырды. Бойдтың атымен аталатын бірде-бір әскери база жоқ. Ол отставкаға кетті және өзін басқалар ұмытады деп ойлады, шағын пәтерінде зейнетақысымен күн көрді. Оның досынан гөрі қасы көп болды. Ал осы ерекше жол қасақана жасалған болса ше? Ал бұл Бойдты әлдеқайда ықпалды ете түскен болса ше? Бұл ақылға сыя ма? Шын мәнінде, Бойд жай ғана өмір сүрді, өзінің байқауы бойынша қанатының астына келгендердің ішінен кімнің әлеуеті зор деп есептесе, соған бәрін үйретті. Оның тәлімін алған жаңа туған жұддыздардың бізбен ортақ тұсы көп болуы мүмкін. Ол өмірінде сындарды сәт күтіп тұрған шәкіртінің бірін кездесуге шақырады. Жас офицер әлі де өзіне сенімсіздеу, әсершіл болатын. Қызметте өсуді, табысқа жетуді қалайтын. Ол кез келген бағытқа ұшырып әкетуге болатын парақ сияқты еді, Бойд соны білді. Сол күні офицер әскери жетекшілер арасында осыдан кейін дәстүрге айналатын Бойдтың бірнеше рет қайталаған мына сөздерін естіді: « Жолбарысым, күндерде бір күн жолайрыққа келгенге, қайда барғың келетінін шешуге тура келеді, – деді Бойд қолымен екі бағытты нұсқап.
Онда саған ымыраға келуге, достарыңнан теріс айналуға тура келеді. Бірақ сен клубтың мүшесі боласың, сені көтермелейді, жақсы лауазымға ие боласың ». Мұнан соң оның баламасын айту үшін Бойд сәл үзіліс жасады. Егер бір нәрсе тындырғым келеді деп шешсең, сені өсірмеуі де мүмкін, жақсы лауазым болмауы да мүмкін. Басшылардың жақсы көретін адамы болмайтының да анық. Онда саған өзіңмен ымыраға келуге тура кедеді. Достарыңа адал боласың. Жұмысыңда мән болады. Әлдекім боласың ба, әлде бірдеңе тындырасың ба? Өмірде шешім қабылдауға тиіс сәттер жиі кездеседі ». Мұнан соң Бойд жас жігіт пен оның құрдастарына бүкіл өмір бойына ұстаным болған сөзін айтты: « Болу керек пе, жасау керек пе? Қай жолды таңдайсың? » Өмірде қайда ұмтылсақ та, шындық біздің жастық идеализмімізге араласады. Бұл шындықтың ынталандыру, міндеттер, құрметтеу және саясат деген түрлі атауы және түрлі формасы бар. Кез келген жағдайда бұл бізді « жасаудан » « болуға », табыс табудан жасанды қулыққа тез-ақ бағыттап жіберуі мүмкін. Ал эго осы жолда сынық сүйем қалмай ілесіп жүреді.
Міне, сондықтан да Бойд олардан сақ болуды өтінді, әйтпесе өздері қызмет еткісі келетін істі бүлдіріп, « болуға » тез берілетінін ескертті. Мұндай күйреуді қалай болдырмауға болады? Біз жетістікке қатты ұқсайтын образдарға ғашық боламыз. Бойдтың погондарындағы жұддыздардың санын, лауазымын немесе қызмет орнын оның әскери өмірінде нағыз жетістік ретінде қабылдай салуыңыз мүмкін. Ал біреулер үшін бұл нәрсе қызметтік жағдайы, оқыған бизнес мектебі, хатшылары мен көмекшілерінің саны, көлік қоятын орындары, алған гранттары, бас директорға кіру мүмкіндігінің молдығы, жалақысының көлемі немесе табынушыларының көптігі сияқты көрсеткіштермен өлшенеді. Сыртқы көрініс алдамшы. Билікке ие болу беделге ие болу деген сөз емес. Құқыққа ие болу мен дұрыс әрекет ету екі бөлек. Қызметте өсуіңіз міндетті түрде сіздің жақсы жұмыс істейтініңізді білдірмейді немесе соған лайықсыз деген сөз емес ( мұндай бюрократияда бұл « жоғары қарайғы сәтсіздік » деп аталады ). Қандай да бір әсер қалдыруға тырысқан адамның бәрі бірдей шын мәнінде әсершіл бола бермейді. Кім болар едіңіз? Қай бағытты таңдар едіңіз? Бұл – өмірде алдымыздан шығатын таңдау. Бойдтың бір жаттығуы бар еді.
Әскери ұшқыштар тобының алдына шығардан бұрын үлкен әріптермен тақтаға « ПАРЫЗ, АР, ЕЛ » деген сөздерді жазып қояды. Сосын оларды сызып тастап, « МАҚТАНЫШ, БИЛІК, ПАЙДАКҮНЕМДІК » деген сөздермен ауыстырады. Оның мағынасы мынада. Әскери күштердің жүйесі мен құрылымы сан қырлы. Офицерлер қызметте көтерілуге талпынған уақытта кейбір құндылықтар бұрмалануы мүмкін. Мұнда Бойд ізгіліктің қалай бұзылатынын бейнелеп отыр. Осыны өз өмірімізде – спортта, жоба жасағанда неме­се біз қамқор болған адамдармен қарым-қатынаста қанша рет басымыздан өткердік? Эго осылай әрекет етеді. Ол мәні бар нәрселерді сызып тастап, оны мәнсіз нәрселермен алмастырады. Көп адам әлемді өзгерткісі келеді, ол, әрине, жақсы. Ісіңізде үздік болғыңыз келеді. Ешкім де кеуектей қуыс болғысы келмейді. Ал іс жүзінде Бойд тақтаға жазған үш сөздің қайсысы бізді алға жетелейді? Қайсысы сіздің өміріңізде іске асып жатыр? Қайсысы сізге азық болып жүр? Бойдтың ұсынып отырған таңдауы мақсатыңызды айқындауға әкеледі. Мақсатыңыз қандай? Сіз мұнда не істеп жүрсіз? Нақты да жүйелі мақсат қана « Болу керек пе, жасау керек пе? » деген сұраққа оңай жауап беруге көмектеседі.
Егер абырой-беделіңізді, қызығушылығыңызды, жеке өміріңіздің жайлы болуын ойласаңыз, онда жолыңыз анық: жұртқа естігісі келген жауапты айта беріңіз. Тыныш, бірақ маңызды жұмысқа назар аударыңыз. Қызметте өсуден бас тартпаңыз, сөйтіп, өз салаңыздағы талантты адамдар жүрген жолмен жүріңіз. Есепшоттарды төлеңіз, белгі түртіп қойыңыз, уақытты өткізіңіз және ештеңені өзгертпеңіз. Атақ қуыңыз, жалақыға, лауазымға жүгіріңіз және оған қолыңыз жеткенде ләззат алыңыз. Ол не туралы айтып отырғанын жақсы білді. Ол құл болды және мұның құл иеленушіге қалай әсер ететінін білді. Ол еркін бола отырып, адамның мансабы мен өмірдегі таңдауының әсері де дәл сондай екенін көрді. Сізге уақытыңызды қалай жұмсағанды жөн көретініңіз және ақша үшін не істейтініңіз әсер етеді. Бойд мұндай эгоцентристік жол көптеген мәмілені қажет ететінін білді. Егер мақсатыңыз бақуатты болудан да артық нәрсе болса, бірдеңеге қол жеткізгіңіз келсе, өзіңізге бірдеңені дәлелдеу керек болса, онда бәрі оңай әрі ауыр болмақ. Оңайы сол, сіз енді нақты не істеу керек екенін және сіз үшін не маңызды екенін білесіз. Басқа жол жоқ, іс жүзінде олар тек көз алдайтын факторлар ғана. Сырттың мойындауы емес, нақты іс керек.
Сіздің ымыраға келуге тиіс еместігіңіздің өзі жеңілдік. Ал қиыны дегенде, жағымдылығы мен игілігіне қарамастан, кез келген мүмкіндік қатаң критерийлермен бағалануы керек. Мұның жасауға тиіс ісіме көмегі бола ма? Жасауға тиіс ісімді атқаруға жол бере ме? Мен эгоистік жасап отырмын ба, әлде ниетім адал ма? Бұл курста « Кім болғым келеді? » деген сұрақтың орнын « Өмірде неге қол жеткізгім келеді? » деген сұрақ алмастырады. Эгоистік мүддені ысырып тастап, сұраймыз: Бұл неге қызмет етеді? Менің таңдауымды қандай принциптер анықтайды? Мен басқалардай болғым келе ме, не басқаша бірдеңе жасағым келе ме? Басқаша айтқанда, бұл ымыраға келу секілді көрінгендіктен қиындау. Өзіңізге осы сұрақты неғұрлым ертерек қойсаңыз, соғұрлым жақсы. Дегенмен оған ешқашан кеш емес. Сунь-цзыдан немесе Карл фон Клаузевицтен бастап бірде-бір теоретик іс жүзінде өз саласындағы қызметті Бойд секілді өзгертіп, жетілдірген жоқ. Бойд жағдайға не­месе адамдарға өзінің қажет дегенін жасауға, кедергі келтіруге ешқашан жол берген жоқ, сондықтан да оны Шыңғыс-Джон деп атады. Үнемшілдігіне байланысты Бойдты « гетто полковнигі » деп те атады.
Қайтыс болғаннан кейін оның заттарының арасынан жеке мердігерлер берген, қолма-қол ақшаға айырбасталмаған мың долларлық чектер табылды: ол мұндай төлемдерді пара деп есептеген. Бойдтың сол күйі полковниктен әріге өспегеніне ол кінәлі емес: екі рет қызметін өсіретін кезде оны тоқтатып қойды. Ол атқарған ісіне қарамастан, тарихта ұмыт қалды. Құқығыңыз туралы айтар кезде, атақ пен « америкалық армандарыңызды » тоқайластыруға тырысқан кезде осы туралы ойланыңыз. Осындай ұлы адамға қалай лайық бола алатыныңызды ойлаңыз. Әлде мәселе эгоизмде ме? Дұрыс шешім қабылдауға дайынмын ба? Әлде сый-сияпат алыстан көз тартып тұр ма? » деген таңдаудың алдында тұрғанда ойланыңыз. Болу керек пе, жасау керек пе деген – өмірде сәт сайын кездесіп отыратын таңдау. ҮЙРЕНУШІ БОЛ Бірде-бір адамның елесі оқығаннан зардап шектім деп айту үшін қайтып келмесін. Нью-Йорк өрт департаменті оқу орталығының дәлізіндегі жазба 1980 жылдың сәуір айы. Бір гитарашы үшін жайсыз күн болды. Ал екіншісінің арманы орындалды. Metallica анде­граунд тобының мүшелері Нью-Йорктің тозығы жеткен қойма ғимаратында дыбыс жазуды жоспарлаған. Соның алдында гитарашы Дэйв Мастейнге аяқ астынан топтан шығарылғанын айтып, қолына Сан-Францискоға қайтатын автобус билетін береді.
Дәл осы күні Exodus тобында өнер көрсетіп жүрген, болашағы зор гитарашы Кирк Хэмметт жиырмаға толар-толмас шағында Metallica тобына қабылданды. Жаңа өмір бастаған ол бірнеше күннен кейін жаңа топта өнер көрсетті. Хэмметт осы сәтті өмір бойы күтті деуге болады. Бұл расында солай еді. Ол кезде Metallica тобын тек шағын орта ғана танитын, бірақ топты алда зор табыс күтіп тұрды. Олар трэш-металл жанрының шегарасын кеңейтуді енді қолға алса да, даңқтары бүкіл әлемге жайылды. Бірнеше жылдан кейін Metallica шынында да жер бетіндегі ең айтулы топтардың біріне айналды; уақыт өте келе топтың аль­бомы жүз миллионнан астам данамен сатылатын болды. Ал Кирк Хэмметт болашағы зор топқа шақырылып, онда жылдар бойы өнер көрсеткенімен, әлі де өзі қалағандай деңгейде емес екенін түйсінді. Туған қаласы Сан-Францискода гитарадан оқытушы іздеді. Ол арманындағы топқа қосылғанымен, мықты кәсіби маман болғанымен, әлі де үйренетін нәрсесі бар екенін сезді. Кирк тапқан оқытушы беделді еді: ол Стив Вай сияқты дарынды адамдармен жұмыс істеді. Джо Сатриани жылдар өте келе өз заманындағы ең үздік гитарашы болды, оның сатылған жазбаларының жалпы саны он миллионнан асып түсті.
Оған дейін Сатриани Берклидегі музыкалық аспап сататын дүкенде гитара үйретіп, нәпақасын тауып жүрді. Хэмметті қызықтырған да сол Джо Сатрианидің стилі болатын: Кирк музыканың жаңа жанрын меңгеруді жалғастыру үшін білмегенін үйреніп, білетінін бекіте түскісі келді. Сатриани талантты Киркке не жетпейтінін анық ұғындырды. Оң қолы шебер еді, ол аккордтардың бәрін білетін. Тек бәрін біле тұра, олардың басын қосып ойнауды үйренбеген еді ». Бұл екі шебер гитарашының сабағы қызықты үйірмедей болды дегенді білдірмесе керек. Сатриани Хэмметтің екінің бірі шыдай бермейтін оқуға төзгенін айтады. Оның көптеген досы мен замандасы тым қатал мұғалім екенімді айтып, есікті тарс жауып кетіп қалатын », – дейді ол. Сатриани аса бір қатты талап қойған жоқ, апта сайын болатын сабақта Хэмметт оның берген материалын меңгеріп үлгеруі керек, олай болмаса, уақытын босқа сарп етіп, ұстаздың алдына қайта келудің мәні жоқ. Осылайша екі жыл бойы Кирк Сатрианидің талабының бәрін орындады, оқытушының объективті ескертпесін, сыни пікірін тыңдауға және музыка теориясы мен техникасын үйренуге апта сайын баратын. Ол алғашында мыңдаған, кейін он мыңдаған, мұнан соң жүз мыңдаған адамның алдында өнер көрсететін аспапты меңгеріп жатты.
Тіпті екі жылдан кейін де ол Сатрианиге топпен бірге тапқан партиялары мен риффтерін алып келді. Ауқымды дүниеге талпынуды азайтты. Аз ғана нотаның көмегімен көп нәрсе жасауды, сол аз ғана нотаны сезінуді және оны байыпты бере алуды үйреніп, өзін шыңдады. Хэмметт барған сайын орындаушы ретінде де, әртіс ретінде де жетіле түсті. Оқудың күші оның ұзақтығында ғана емес, оқу процесі барысында эго мен амбиция басқа адамның қолына көшетінінде. Әр шәкірт ұстазынан артық білмейтінін, ол тек шебердің көмекшісі ғана бола алатынын ұққандықтан, эгоға белгілі бір шек қойылады. Ұстазға бағыну арқылы өзіңізді бағындыруды үйренесіз. Сіз оны алдай алмайсыз. Білімді төте жолмен игере алмайсыз, оған күн сайын көңіл бөлуге тура келеді. Біз баз біреудің өзімізден асып кеткенін ұнатпаймыз. Немесе әлі көп нәрсе үйрену керек екенін ойлаған да ұнамайды. Бәрін жылдам аяқтап, дайын болып тұрғымыз келеді. Үнемі қарбаласта қапылып жүреміз, жүгіміз көп. Сондықтан да талант құнының төмендеуі өмірдегі ең үлкен қиындықтың бірі, бірақ талант шеберлік белгісі болып қала береді. Білімге наразылық – үлкен қателік, өйткені ол біздің үздік болуымызға кедергі жасайды. Байыпты баға – уға қарсы дәрі.
Осының бәрін түсініп білудің нәтижесінде Хэмметт ан­деграунд бағытын өркендеген музыкалық жанрға айналдырған әлемдегі ең ұлы метал-гитарашының біріне айналды. Сонымен бірге Сатриани осы сабақтарда өзінің жеке техникасын қайрай түсіп, өзі де орындаушы ретінде бұрынғыдан өсе түсті. Шәкірті мен ұстазы стадион толы адам жиып, музыка көкжиегін кеңейте берді. Аралас жекпе-жектің чемпионы Фрэнк Шемрок күрескерлерді « қосу, алу және тең » деп аталатын жүйемен оқытады. Әр спортшы ұлы болып шығуы үшін олардың жанында үйретері бар мықты, өзінен үйренетін әлсіз және күреске шақыратын өзімен тең біреу болуға тиіс. Шемрок формуласының мақсаты қарапайым: адамдар өзі білетін және білмейтін барлық аспекті жөнінде тұрақты және шынайы кері байланыс жасап тұруы керек. Бойымыздағы қорқынышты, өзімізге деген сенімсіздікті, күмәнді эго бүркемелеп тұрады. Шемрок: « Өзің жайлы жалған ұғым сені жоқ қылады, – дейді. Жауынгерлік өнердің мәні де осында, ал сіз осы мойындауды құрал ретінде пайдалануыңыз керек. Өзіңіз сенетін адамнан өзіңізді төмен қойыңыз ». Бұл басқалардың сізден көп білетінін және олардың білімін пайдалана алатыныңызды мойындаудан, мұнан соң өзіңізге қатысты қиялдарыңызды тауып алып бұзудан басталады. Шәкірттің менталитеті музыкамен не болмаса ережесіз жекпе-жекпен шектелмейді.
Ғалым ғылым мен озық жаңалықтардың негізгі принциптерін білуге тиіс. Философ те­рең танымға ие болуы керек, сонымен бірге Сократ сияқты аз білетінін түсінуі керек. Жазушы классикалық әдебиеттің білгірі болуға тиіс, сондай-ақ замандастарын да оқып, олармен пікір таластыруы керек. Тарихшы ежелгі тарихты және бүгінгі заман тарихын білуі керек, оған қоса өз мамандығын да меңгеруге тиіс. Кәсіби спортшыларда жаттықтырушылар штабы бар, тіпті ықпалды саясаткерлердің де кеңесшілері мен тәлімгерлері болады. Неліктен? Ұлы болу үшін және ұлы болып қалу үшін олар не болғанын, не болып жатқанын және болашақта не болатынын біліп отыруы керек. Уақыттан қалып қоймай, белгілі бір уақытта тұрып қалмай, өз саласындағы негізгі ұғымдарды, маңайындағыларды меңгеруге тиіс. Әрдайым үйрене беруі керек. Біздің әрқайсымыз өзімізге өзіміз ұстаз, тәлімгер, сыншы болуымыз керек. Хэмметт не істер еді? Оның орнында болсақ, аяқ астынан рок-жұлдызға айналсақ немесе өзіміз таңдаған саланың жарық жұлдызы болсақ біз не істер едік, ойланып көрейікші. Мақтанудың құмарлығы « мен мынадай болдым, мынаған қол жеткіздім » деуде.
Егер Кирк: « Олар әлгі жігітті шығарып жіберіп, орнына мені алды, өйткені мен мықтымын », – деп ойлаған болса, біз ол туралы да, Metallica тобы туралы да ешқашан естімеген болар едік: 1980 жылдары қазір аты-затымен ұмыт болған метал-топтар өте көп еді. Нағыз шәкірт губка тәрізді сорғыш болады. Ол маңайындағының бәрін бойына сіңіреді, іріктейді, ұстануға болатынын ұстанады. Шәкірт өзіне сын көзбен қарап, ынталы болса, келесі тақырыпқа, келесі міндетке өту үшін түсінігін жақсартуға талпынады. Нағыз шәкірт – бір мезгілде өзіне ұстаз да, сыншы да болады. Мұнда эгоға орын жоқ. Жекпе-жек өнеріне оралайық. Бұларда қарсылас үнемі күшін әлсізге қарсы қоюға ұмтылатындықтан, өз-өзіне талдау жасауы маңызды. Егер қандай да бір жауынгер күнделікті оқып-жаттығуға қауқарсыз болса, үнемі жетілдіретін бағыттар іздемесе, кемшілігін зерттемесе, әріптестері мен қарсыластарымен алмасатын жаңа техника табуға тырыспаса, оның беті қайтады, жеңіледі. Басқаларымыз үшін де мұның айтарлықтай айырмашылығы жоқ. Біз де бірдеңе үшін күресеміз, бірдеңеге қарсы күресеміз. Тура сол мақсатқа жетуге үміттенетін жалғыз сіз деп ойлайсыз ба? Сіз табысқа талпынған жалғыз адам емессіз.
Әдетте ұлы адамдардың соншама қарапайым болып келетінін білгенде көпшілік таңғалады. Бұл қалай, олар өздерінің айбыны мен орнын біле тұра қатал, дөрекі болмаған ба? Шындығында, олар өзіне сенімді еді, бірақ мәңгілік шәкірт болу оларды мойынсұнуға үйретті. Ежелгі гректің стоиктік философы Эпиктет былай дейді: « Егер адам бәрін білемін деп ойласа, ештеңе оқып үйрене алмайды ». Бәрін білем десеңіз, оқи алмайсыз. Сұрақ қойғанда өз-өзіңізге тым разы, тым сенімді болсаңыз жауап ала алмайсыз. Керемет бола алмайсыз, өйткені онсыз да өзіңізді керемет сезінесіз. Кері байланыс ала білу өнері, әсіресе ол қатаң әрі сыншыл болған кезде өмірлік машық ретінде өте маңызды. Жағымсыз ақпаратқа белсенді түрде ұмтылуымыз керек, оны әсіресе достарымыз, отбасымыз және миымыз « бәрі жақсы » деген сәтте келтіруге тырысуымыз керек. Алайда эго мұндай кері байланыстан табанды түрде қашады. Кім өз-өзін түзетуді қолға алуды шынымен қалайды дейсіз? Эго біздің кім екенімізді білемін деп ойлайды, яғни ол біздің ерекше, данышпан, қайталанбас екенімізге сенімді. Ол шындықты ұнатпайды, өз бағасын артық көреді. Эго егжей-тегжейлі ойлауға мүмкіндік бермейді.
Түбінде кім болғымыз келетініне қарай, әдетте ұзаққа созылған түсініксіздік, күту, қандай да бір қалыптармен, парадокстармен күресу кезеңін басымыздан өткеруіміз ісі деп ( оны қателесіп, әлсіздік деп ойлайды ), талантымызды әлемге танытуға лайық екенімізге сендіреді. Жұмысымызды дәлелдемек болғанда өзімізді жақсы жағынан көрсетуді ойлаймыз, бірінші дүкенімізді ашуға дайындалғанда ең соңғы дайындықтың үстінде келушілерді көргендей боламыз. Эго – шындықтан алшақ, зиянды кері байланыс тудыратын біздің дұшпанымыз. Біз қорғана алмайтын кездегі қорғану позициясы. Эго жетілуімізге кедергі келтіреді, жетілудің қажеті жоқ дейді. Сонан соң неге қалаған табысымызға қол жеткізе алмадық, неге басқалар үздік, неге олардың табысты жолы жалғасып жатыр деген сұрақтарға қиналыспен жауап іздейміз. Қазір кітаптар бұрынғыдан әлдеқайда арзан тұрады. Тегін курстар бар. Ұстазға қол жеткізуге ендігі жерде кедергі жоқ: технология бұл қиындықты жойды. Білімсіздікті ақтай алмайсыз, сол сияқты ақпараттың шексіздігі мен оған қол жеткізудің арқасында қай кезде де оқуды доғарғаныңызды ақтай алмайсыз. Өмірде ұстаз деген Хэмметтің Сатрианиге төлегені сияқты тек ақы төлейтін адамдар ғана емес. Бірақ олар Шемроктікі секілді қандай да бір жаттығу додзёсінің бір бөлігі де емес. Көптеген тамаша ұстаздың еңбегі ақшамен өтелмейді.
Сіз секілді бір кездері жас болып, алдына дәл сіз сияқты мақсат қойғандықтан, олар өз еркімен жұмыс істейді. Көпшілігі оқытып жатқанын білмейді де. Олардың сабағы кітапта жазылған, эсселерде сақталған жай ғана үлгі сияқты, ал өздері тарихи тұлғаға айналып кеткен. Бірақ эго бізді кері байланыстан алыстатып, үздік ұстаздардан алшақтатады. Міне, сондықтан: « Шәкірт дайын болғанда, ұстаз пайда болады », – дейді. ҚҰМАРПАЗ БОЛМА Шамасы, сізге жастарды қуантуға, жарқыратуға, қатарластарынан озуға қозғау салатын « vivida vis animi » жетіспейтін шығар. Қалауыңыз бен күш-жігеріңізді маңызды болуға бағыттамасаңыз, ештеңе болмайтынына сене беріңіз. Лорд Честерфилд Әуесқойлық деген – құмарлық. Әуестенетін нәрсе табыңыз. Құштарлықпен өмір сүріңіз. Әлемді ынтаңызбен рухтандырыңыз. Халық құштарлығын табу үшін, құмарлығымен бірге болуы үшін, ынтасы мен әуестігін жандыру үшін жыл сайын Burning Man фестиваліне барады. Бұл TED-ке де, SXSW және мыңдаған іс-шараға, ретриттер мен саммиттерге де қатысты. Мұндай шаралар біздің өміріміздегі маңызын ерекше деп санап, сондай сенімге арқа сүйейді. Бұлар сізге құштарлығыңыз билікке, ықпалдылыққа немесе жетістіктерге кедергі жасауы мүмкін екенін айтпаған. Өйткені біз көбіне сәтсіздіктерге құштарлығымыздың себебінен төземіз.
Саяси мансабының басында Элеонора Рузвельтке келушілердің бірі оның әлеуметтік заңнаманың әлдебір үзіндісіне « айрықша құштарлығы » туралы айтыпты. Мұны келуші комплимент ретінде айтқан еді. Алайда Элеонора күтпеген жауап берді: « Иә, – деді ол мақұлдағандай болып, – бірақ « құштарлық » деген сөзіңіздің маған қатысты екеніне күмәнім бар ». Сәтті жұлдыз астында дүниеге келген тәрбиелі, талғампаз, шыдамды әйел бола тұрып, Рузвельт құштарлықтан биік тұрған. Оның нақты мақсаты мен бағыты болды. Оны құштарлық емес, ақыл басқарды. Ал, керісінше, Джордж Буш, Дик Чейни, Дональд Рамсфелд Иракпен әуестенді. Саяхатшы Кристофер Маккэндлесс « жабайы табиғатқа » аттанғанда құштарлықтың құрбаны болды. Роберт Фалькон Скотт та Маккэндлесс сияқты әрекетке барған. Ол Оңтүстік полюсті ашуға талпынып, Антарктидаға кеткен. Олардың бәрі де психологтер goalodicy деп атайтын нәрсенің құрбаны болды. Сегвей өнертапқыштары мен инвесторлары қолына әлемді өзгертетін нәрсе түскеніне сеніп, оның жарнамасына бәрін салды. Талантты, ақылды адамдардың оған бар ықыласымен сенгеніне шүбә жоқ еді. Алайда олар дайын болмады, сондықтан да бәсекелестері мен қоршаған ортаның қаупін бажайлай алмады.
Сіз ешқашан естімеген, енді ешқашан естімейтін сансыз кәсіпкер, жазушы, бас аспаз, бизнесмен, саясаткер, дизайнерлер айлақтан шыға сала өз кемелерін суға батырған. Барлық дилетант сияқты бұларда да құштарлық болды, бірақ оларға тағы бірдеңе жетіспеді. Нақтылай түссек, менің айтып отырғаным – ессіз құштарлық. Бұл жерде шектен шыққан энтузиазм түріндегі құштарлықты, алдымызда тұрған нәрсеге ойланбастан бас қойып, бүкіл энергиямызды соған жұмсауды айтып отырмын. Нақты қалай болатыны белгісіз, бірақ амбициясы айғайлап тұрған нәрсе. Ықыласымыздың қол жетуі қиын мақсатқа аууы. Бұл зиянсыз мотивацияның дұрыс бағыттан алыс болғаны соншалық – жаныңа бататындай көрінеді. Есіңізде болсын: « фанат » – « есуас » деген сөздің неғұрлым сыпайы түрі. Джон Вуденнің басшылығымен UCLA үш чемпиондық титулын жеңіп алған жас баскетболшы кіші Льюис Алсиндор өзінің атақты жаттықтырушысының стилін « риясыз » деген жалғыз ауыз сөзбен сипаттап берді. Ол құмарпаз болған жоқ. Шабыттандыратын сөз де айтпайтын. Оның пәлсапасы бақылаудан, өз жұмысын атқарудан және ешқашан « құштарлықтың құлы болмаудан » тұратын. Осы сабақты меңгерген ойыншы кейін аты-жөнін Кәрім Абдул-Джаббар деп өзгерткенін жақсы білесіздер.
Элеонора Рузвельтті, Джон Вуденді немесе салмақты ойыншы Кәрімді салқынқанды болды деуге келмейді. Жалындап тұрған жігерлі де емес. АҚШ-тың ең құрметті бірінші ханымы және тарихтағы ең ықпалды белсенділердің бірі Рузвельт, ең алдымен, кербездігімен, өзін ұстай білуімен, жағдайды бағамдауға икемді болуымен танылды. Вуден жаттықтырған команда 12 жылда он титулды жеңіп алды, соның жетеуін қатарынан алды, өйткені тәлімгер жеңіс жүйесін жасап, ойыншыларды сонымен жүруге мәжбүрледі. Олардың ешқайсысы қозғалысқа құмар болған жоқ. Танымалдыққа жету үшін көп жыл еңбектенді. Біз әрекет еткенде, әсіресе бұрын бетпе-бет келіп көрмеген жайттарда күрделі мәселеге жолығып жатамыз. Мүмкіндіктер – әдетте суы лай, түбі көрінбейтін саяз әрі балдыры көп тоған. Мұндай су қоймасына сүңгу үшін ержүрек әрі батыл болу керек. Мұндай жағдай айқындықты, байқампаздықты, әдіс-тәсіл табандылығын қажет етеді. Алайда біз үнемі шамамен былай жасаймыз: Шабыт келеді, бар мүмкіндікті пайдаланып, ең үздік болсақ дейміз. Бірдеңені бірінші болып жасағымыз келеді әрі оның үздік шыққанын қалаймыз. Кеңес: жақсы нәтижеге жету үшін бірте-бірте жасау керек. Шындығында, біз не естігіміз келсе, соны естиміз. Қалаған ісімізбен айналысамыз.
Дегенмен керемет еңбекқорлығымызға қарамастан, іс жүзінде тындырғанымыз шамалы болып шығады. Немесе одан да сорақысы – күтпеген сәтсіздікке кез боламыз. Табысты адамдардан құштарлық туралы естиміз де, дәл сол мінез жолы болмағандарға да тән екенін ұмытып кетеміз. Траекторияға қарамайынша, салдарын ұғынбаймыз. Сегвейдің жағдайында оны ойлап шығарушы мен инвесторлар сұранысты, қауіпсіздік пен жайлылықты асыра бағалап жіберген шығар. Ирак соғысын жақтаушылар қарсылық білдіргендер мен жағымсыз пікір айтқандарды өздерінің орнығып қалған көзқарасына қайшы келгені үшін елемеді. Into the Wild бозбалалық аңғалдығы мен жеткіліксіз жабдықталуының салдарынан қайғылы қазаға ұшырады. Роберт Скоттың экспедициясындағы жағдайға шынайы қауіпті есепке алмау мен қызуқандылық ықпал етті. Біз Наполеонның Ресейге басып кірсем деген құлшынысы қаншалықты бойын кернегені мен соңында одан қалай айырылып қалғанын, сапарға сенімді шыққан әскерінің қалғанымен қалай қайтып келгенін көз алдымызға елестете аламыз. Басқа да көптеген мысалдарды қарастырсақ, қателіктер бірдей екенін көреміз, яғни шамадан тыс инвестиция, жеткіліксіз инвестиция, дайындықсыз әрекет ету болып жалғаса береді. Бірақ бұл арам пиғылды болғаннан емес, құштарлықтың буына мас болғаннан туындайды. Әдетте құмарлық әлсіздікті бүркемелеп тұрады.
Құмарлыққа тән ашушаңдық пен албырттық – тәртіп, шеберлік, күш-қуат, талаптану мен табандылықты алмастыратын жағымсыз сипаттар. Өзіңізден және басқалардан мұны байқай білуіңіз керек, өйткені құмарлықтың бастау көзі салмақты да жақсы, ал салдары бастапқыда күлкілі, соңында қорқынышты болуы мүмкін. Кім болғалы жүргенін, еңбегінің жемісі қандай болатынын егжей-тегжейлі әңгімелей алатын адамның құмарлығы байқалып тұрады. Олар сізге бұл жетістікке жетуді қашанға межелегенін, мұндай табысқа жетудің ауыртпалығына байланысты машақаттарды да нақты баяндап бере алады. Олар не істегелі жатқанын, тіпті нені бастағанын да айтып беруі мүмкін, бірақ ісінің ілгерілегенін көрсе­те алмайды. Өйткені ол онымен өте сирек айналысады. Соншама қарбаласып жүріп, ештеңеге қол жеткізбеу мүмкін бе? Құмарлықтың парадоксы да осында. Ақымақтық – бірдей нәрсені жасап, әртүрлі нәтиже күту болса, құмарлық – ең маңызды когнитивтік функциядарды саналы түрде кещелендіретін ойдың кенжелеп қалуының бір формасы. Байқап қарасаңыз, пайдасыз нәрсеге жұмсалған уақыт қисапсыз көп: өміріміздің ең керемет жылдары көз алдымызда өтіп кетіп жатыр. Иттерде құмарлық пен энтузиазм бар. Тиіндер, құстар немесе басқа да заттар иттер алдына қойған міндеттерінің көп бөлігін орындамайды дер еді. Иттерде белгілі бір артықшылық бар.
Олардың бос әурешілік пен әлсіздік сезімін басқаратын қысқа мерзімді жады мейірімді келеді. Сонымен бірге адамдар үшін шындық деген – өзіміз өмір сүріп жүрген санамыздағы елестерге негізсіз сезімтал болу. Түбінде бұл бізге кедергі келтіреді. Көкке өрлеу жолында адамдар мақсатқа және реализмге мұқтаж болады. Мұндағы мақсатты шекарасы бар құмарлық деуге де болады. Реализм – қол үзу, бейтараптық және перспектива. Жас күнімізде оны қатты байқаймыз ( құмарлық та гормондар секілді жас кезде қуатты ), баяу болуы дұрыс еместей көрінеді. Бұл бар болғаны біздің шыдамсыз болуымыздан. Бұл – жану мен жарылудың сапарды жылдамдата алмайтынын байқамау. Құмарлық пен қызығушылық әйтеуір бірдеңеге қатысты болады. Мақсат бірдеңеге қол жеткізу үшін керек. Шын мәнінде, мақсат « менді » әлсіретеді. Мақсат сізге ләззат сыйлау үшін емес, сізден тыс бірдеңеге талпынудан тұрады. Сізге мақсат қана емес, реализм де қажет. Неден бастау керек? Алдымен не істеу керек? Дәл қазір не жасаймыз? Неліктен біз әрекетіміздің алға сүйрейтініне сенімдіміз? Нені бағыт етеміз? Гёте бірде былай депті: « Күшті құмарлық – жазылмайтын дерт ».
Міне, сондықтан да байқампаз адамдар өзгеше ойлайды, олар мақсатына берік және түзу жолдан таймайды. Олар кәсіби маман жалдап, соларды пайдаланады. Сұрақ қойып, не дұрыс болмай қалуы мүмкін деп қызығушылық білдіреді, мысал келтіруді сұрайды. Аяқ астынан туындауы мүмкін жағдайларға жоспар жасайды. Содан кейін ғана жолға шығады. Әдетте олар кішкентай қадамдардан бастайды, қадам жасап алып, әрі қарай қалай қозғалған жөн екенін бажайлайды. Содан соң нәтижесін белгілеп алып, өзін соған сай жетілдіріп отырады. Көбіне нәтиже арифметикалық жағынан емес, геометриялық прогресс тұрғысынан өседі. Бұл сыр ашуға, түн ортасында көлдей хат жіберуге қа­рағанда, тартымды емес пе? Әрине, бұд ва-банк жасап, өзіңізге сенгендіктен несие картаңыздағы лимитті бітіріп тастағандай әдемі де адуын көрінбей ме? Дәл солай. Бұл электронды кестелерге, жиындарға, сапарларға, телефонмен сөйлесуге, бағдарламалық қамту мен ішкі жүйелерге де қатысты. Сол сияқты баз бір кезеңде ұлы адамдардың кеңестері мен олардың әдеттері туралы жазылған барлық мақалаға да қатысты. Құмарлық – функция емес, форма. Мақсат – функция, функция және функция.
Сіздің жасағыңыз келген маңызды жұмысыңыз құмарлық пен албырттықты емес, кеңінен ойластыруды, байқампаздықты талап етеді. Қарсы алдыңыздан шыққан ауқымды шаруадан қорықпай, не де болса ештеңеге қарамастан істі соңына дейін жеткізуге шешім қабылдасаңыз, әлдеқайда жақсы болар еді. Құмарлықты әуесқойларға қалдырыңыз. Қалай жасау керек, қалай сөйлеу керек деп есептесеңіз, солай жасаңыз. Талейранның дипломаттарға айтқан қанатты сөзін еске алсақ: « Surtout, pas trap de zele » – « Ең бастысы, шамаңызға қараңыз », – сонда ғана сіз ұлы істер туғыза аласыз. КЕНЕП СТРАТЕГИЯСЫН ҚОЛДАН Ұлы адамдар басқаруға қабілетті екенін дәлелдеу жолында әрдайым бұйрыққа бағына алатынын көрсетті. Лорд Махон Ежелгі Римнің өнер мен ғылым жүйесінде табысты саудагерлер, саясаткерлер немесе дәулетті серілер жазушыларға ақша беріп тұрды. Бірақ оны өнер туындысын жасау үшін ғана берген жоқ. Міскін жандар қорғаудың, асырау мен сыйлықтардың өтеміне белгілі бір міндеттерді орындады. Сондай қызметтің бірі антеамбулон ( сөзбе-сөз « жол тазалаушы » ) деп аталды. Антеамбулон жебеушісінің алдында жүреді, жүйрік болады, маңайындағыларға хабар жеткізе отырып, жебеушіге жол ашады, сөйтіп, қамқоршысының өмірін жеңілдетеді. Ежелгі Рим ақыны Марциал ұзақ жыл осындай рөлді атқарды.
Жоқшылықта туған ол біршама бай саудагер, стоиктік философ әрі мемлекет қайраткері Сенеканың бауыры Меланың клиенті болды ( яғни жебеуші – қамқоршыға тәуелді еркін азамат ). Мұнан соң ақынға келесі бір жебеуші Петилиге қызмет етуге тура келді. Жас әдебиетші ауқатты жебеушілердің үйі арасында жүгірумен күнін өткізді, оларға қызмет етіп, құрмет көрсетіп, сол үшін аздаған төлем мен садақа алатын. Қазір көп адам тәлімгерлерге немесе қызмет көрсетушілерге ( әсіресе өзі баспагер, бастық немесе VIP клиент болған кезде ) менсінбей қарайды. Марциал да жұмысын жек көретін. Ол жүйе өзін құлға айналдырады деп ойлаған сияқты. Ауылдағы сквайрлар [ 1 ] мен өзі қызмет еткен жебеушілері сияқты өмір сүріп, ақшасы, жеке қожалығы болғанын қалады. Ол жерде емін-еркін шығармасын жазып, ешкімге тәуелді болмас еді. Ақынның шығармалары рим қоғамының билікке деген жеккөрінішімен, ащы шерімен суарылған. Ол билікті тасбауырлық танытып, кеудесінен итерді деп есептеді. Марциал осы бір қауқарсыз ашудың, яғни өзінің шеттетілген бірегей жағдайының салдарынан біздің заманымызда қызығушылық туғызып отырған рим мәдениетін соншалықты ғаламат ұғынуға мүмкіндік бергенін түсіне алған жоқ. Егер ол жүйеден зардап шекпесе, оған мойынсұнып, тіл табысқан болса ше?
Немесе алдағы мүмкіндіктерін бағалап, қабылдай алғанда ғой! Жоқ. Қарсылығы оны іштен жегідей жеген сияқты. Бұл қалыпты жағдай, ол ұрпақ мен қоғамға байланысты емес. Ызалы, бағаланбаған данышпан өзі сыйламайтын адамға ұнамайтын нәрсе жасау арқылы әлемге өз жолын салуға мәжбүр. Мені құлдануға мәжбүрлеуге қалай дәттері барады! Әділетсіздік! Бассыздық! Мұндайды тәлімгерлер еңбекақысын талап етіп, жұмыс берушіні сотқа бергендегі сот процесі мысалында көріп жүрміз. Артық біліктілігі үшін жұмысқа барғанды емес, ата-анасымен бірге тұрғанды қалайтын балаларды көріп жүрміз. Біз мұны басқа жағдайда әрекет етуге қауқарсыз болудан, бірнеше қадам алға басу үшін артқа шегінгісі келмеуден байқаймыз. Мен өзімді сазға отырғызуына жол бермеймін. Мейлі, тіпті екеумізде де ештеңе болмай-ақ қойсын. Бөгде біреуге қызмет етуден туындайтын алдамшы қорлануды кеңірек қарастырып көру керек. Шындығында, қайта даярлау жүйесі әлем тарихына ұлы шедеврлерді беріп қана қойған жоқ, бұл жүйеде Микеланджело мен Леонардо да Винчиден Бенджамин Франклинге дейінгі адамдар әрекет етуге мәжбүр болды. Егер сіз шынымен ұлы жетістіктерге қол жеткізгіңіз келсе, онда қайта даярлану бар болғаны уақытша кезең емес пе?
Адам алғаш рет жұмысқа тұрғанда немесе жаңа ұйымға орналасқанда, оған үнемі мынадай ақыл айтады: басқалар жақсы көрінетіндей әрекет ет, сонда сенде де бәрі жақсы болады. Басыңды сәл төмен ұста да басшыңа қызмет жаса. Әрине, бос орынға қаншама адамның ішінен іріктелген жастар бұны естігісі келмейді. Гарвард түлегінің де күткені бұл емес. Ол осындай кемсітудің алдын алу үшін де оқып, диплом алды ғой. Жағдайдың тонын айналдырып, басқа қырынан қарап көрейікші. Бұл жерде әңгіме біреуге жағыну, біреуді сүю туралы емес қой. Өзге де лайықсыз адамдарды жақсы етіп көрсету туралы да емес. Әңгіме өзгелерге көмектесу, жақсы болуына мүмкіндік жасау туралы болып отыр. Кеңестің дұрыс түзілімі былай: өзгелер сурет сала алатын кенеп табыңыз. Антеамбулон болыңыз. Сізден жоғары тұрған адамдардың жолын тазартыңыз, сөйтіп, өзіңізге де жол ашасыз. Енді бастаған кезіңізде бірнеше іргелі шындыққа сенуіңізге болады. Біріншіден, өзіңіз ойлағандай соншалықты жақсы емессіз және соншалықты маңызды емессіз. Екіншіден, сіздің дүниені сезінуіңіз түзетуді қажет етеді. Үшіншіден, сіз кітаптан оқып-білген, мектепте жаттаған дүниенің көпшілігі ескірген немесе дұрыс емес.
Оны анықтаудың керемет тәсілі бар: табысқа жеткен кісілерге немесе табысты ұйымдарға қосылыңыз, өз меніңізді өзгеге бағындырып үйреніңіз және әрі қарай бірге қозғалыңыз. Әрине, жеке-дара даңқ қуу әлдеқайда жақсы болар еді, бірақ ол соншалық тиімді бола қояр ма екен? Бағыныштылық де­ген – алға жетелер жол. Мұндай ұстанымның тағы бір тиімді жағы бар: ол қызметтегі ең қиын жағдайларда эгоңызды басады, барлық мүмкін нәрсені сіңіріп, өзгелердің ілгерілеуіне бөгет болатын кедергілерге сүрініп қалмауға мүмкіндік береді. Бұл жағымпаздықты мақұлдау емес. Бұл жерде мәселе мейлінше үңіліп қарауда және басқалар үшін мүмкіндік іздеуде. Есіңізде болсын, антеамбулон біреулер таңдап қойған бағытта қозғалысты қамтамасыз ете отырып, жолды тазартады. Сіз оған тек көмектесесіз, ұсақ-түйектен арылып, мықты жағына күш салуға жағдай жасайсыз. Шын мәнінде, оны бейнелеп қана қоймай, жағдайды жақсартасыз. Бенджамин Франклиннің Сайленс Дугуд деген бүркеншік есіммен жариялаған хаттары туралы көпшілік білетін болар. Ол хаттардың өте кең танылуының пайдасын Бенджаминнің ағасы, баспахананың иесі көрді; ол газетінің бірінші бетіне хаттарды тұрақты жариялап тұрды.
Алайда Бенджамин Франклин болашаққа көз жіберді: қоғамдық пікір қалай жұмыс істейтінін зерттеді, адамдарға көзқарасы жайлы айтты, стилін қалыптастырды, тапқырлығын ұштады. Бұл стратегиясын бүкіл болашақ мансабының өн бойында бірнеше рет қолданды. Тіпті тұлғаның позициясын бұзып жару үшін бәсекелесінің газетіне де жазғандарын жариялады. Франклин өзгелердің жақсы көрінуін және басқалардың идеясын өз еңбегіндей көруін пайдалы деп білді. New England Patriots командасының жаттықтырушысы, супербоулдың төрт мәрте иегері Билл Беличик басқа жаттықтырушыларға ұнамайтын жұмыспен, яғни бейнежазбаларды талдаумен айналысқандықтан, өзіне НФЛ-ға жол салды. Кәсіби футболдағы алғашқы қадамы Baltimore Colst ( қазір Indianapolis Colts ) клубындағы жұмысына Беличик тегін кірісті, ал оның ойынның шешуші стратегиясын қамтамасыз еткен идеялары аға жаттықтырушыларға телінді. Билл қара жұмыс деп есептелетін істерді, яғни басқалар өз деңгейінен төмен көретін жұмыстарды іздеп тауып, сол істе үздік болуға тырысты. Беличик көп ұзамай-ақ табыс таба бастағанын біліп отырған шығарсыз. Тіпті матчқа қатысып жүріп-ақ жаттықтырушының көмекшісі міндетін атқарды. Биллдің әкесі АҚШ Әскери-теңіз академиясының футбол командасында жаттықтырушының көмекшісі еді. Ол ұлына футбол саясатындағы ең маңызды сабақты үйретті. Басшыңды ренжітіп алмау үшін жаттықтырушыға ақпарат жеткізгенде немесе оның шешіміне күдіктенгенде ойыңды оңаша айту керек екенін айтты.
Беличик ешкімге қауіп төндірмей-ақ, ешкімді ығыстырмай-ақ, қалай жарқыраған жұлдыз болу керегін түсінді: ол кенеп стратегиясын меңгерді. Франклин мен Беличиктің бойында титтей де болсын дәмелену немесе артықшылығын сезіну ( эгоның шерулік атрибуттары ) сияқты сезімдер болғанда, олардың табысқа жетуі мүмкін емес еді. Егер Франклин шығармашылықта өзін танытудан марапатты жоғары қойғанда, оны ешбір бүркеншік атпен жарияламаған болар еді. Жесір әйелдің хаттарының шын авторы кім екенін білгенде, оның ағасы Бенджаминге қатты ашуланып, қол көтерген екен. Егер Беличик жаттықтырушысын айналып өткен болса, оны ашуландырып алатын еді, мұнан соң орындықта отыратын қосалқы ойыншы болып қалар еді. Ол өзін мойындатуға тырысқанда, алғашқы жұмысқа тегін кіріспес еді, алтын уақытын арнап, бейнежазбаларды көріп отырмаған болар еді. Ұлылық қарапайым бастамалардан, күнделікті зеріктіретін жұмыстан басталады. Бұл жағдайды өз нәтижеңіздің көмегімен өзгертпейінше, ғимараттағы ең елеусіз адам бо­лып қала бересіз. Елестетіп көріңізші, кездескен кез келген адамға қарап тұрып, оған қалай көмектессем екен деп ойласаңыз, көмектесе алар ма едіңіз? Өзіңізге емес, тек қана оған пайдалы болатын жағынан ойлай алар ма едіңіз? Иә, уақыт өте келе ол тиімділігін көрсетер еді.
Түрлі мәселені шеше келе көп нәрсе үйренер едіңіз. Таптырмас адам деген репутацияға ие болар едіңіз. Көп адаммен байланыс орнатасыз, қажет кезінде жүгінуге болатын қайырымдылық тобы қалыптасады. Кенеп стратегиясының мәні де осы – өзгеге көмектесе отырып, өзіңе көмектесу. Күш-жігерді үйлестіре отырып, қысқа мерзімдік ләззатты ұзақ мерзімдік пайдаға айырбастау. Басқалар өзін мойындатуға, « сыйлы » болуға ұмтылып жатқанда, сізге табысты ұмытуға тура келеді. Оны мүлде естен шығаратыныңыз соншалық – оны сіздің орныңызға өзгелер алып жатқанда риза боласыз, сіздің негізгі мақсатыңыз да осы емес пе еді?! Басқалар кредит ала берсін, сіз қарыздың негізгі сомасынан пайыз алып, табыс тауып жатырсыз. Стратегия – ең күрделі нәрсе. Марциал сияқты ашушаң адам болу оңай. Бағыныштылық туралы ойдың өзін жек көруге болады. Ақшасы көп, тәжірибесі мол, мәртебесі биік жандарды жаратпай жүруің де мүмкін. Өзіңе немесе тікелей жұмысыңнан басқа нәрсеге жұмсалған уақытың талантыңды ысырап ету дейтін шығарсыз. Мен өзімді олай төмендетпеймін дерсіз, бәлкім. Дегенмен мұндай эмоциялық және эгоистік арынымызды басқан кезде, кенеп стратегиясы жеңіл болып шыға келеді. Оны шексіз құбылта беруге болады.
Мүмкін, сізде басшыңызға жеткізетін бір идея бар шығар. Ойшылдарды, жаңа таланттарды тауып, бір-бірімен таныстырыңыз. Жарқ еткен ұшқын шығу үшін сымдардың арасын жалғаңыз. Ешкім жасағысы келмейтін жұмысты алып, соған кірісіңіз. Тиімсіз, қажетсіз, артық болып қалғанды тауып алыңыз. Кемшілік кетіп жатқан жырықты анықтап, оны жамап, жаңа салаға орын босатыңыз. Басқалардан көбірек жасаңыз, идеяларыңызды ортаға салыңыз. Басқалардың шығармашылығына ықпал ететін мүмкіндіктерді ашыңыз, басқалармен қарым-қатынас жасайтын арналарды табыңыз, алға жылжуға, зейін қоюға кедергі келтіріп, көңіл алаңдататын факторларды ысырып тастаңыз. Мұны қарым-қатынасқа және жеке дамуыңызға салынған инвестиция деп есептеңіз. Кенеп стратегиясы әрдайым сіздің қызметіңізге әзір. Оның жарамдылық мерзімі шектеусіз. Бұл адамның жасымен де, жастықпен де, қарттықпен де шектелмейтін сирек дүниенің бірі. Оны кез келген уақытта – жұмысқа жаңадан қабылданған кезде де, бір нәрсемен айналысып жүргенде де, жаңа дүние бастағанда да, мықты одақтастарыңыз жоқ кезде де немесе қолдау болмаған ұйымға тап болғанда да қолдана аласыз. Тіпті жеке жобаңызға жетекшілік етіп жүргенде де бұл стратегиядан бас тарта алмауыңыз мүмкін.
Бұл жалғыз әрі тұрақты қаруыңыз болсын; өзіңізден жоғары тұрғандарға қолданатындықтан, қолыңыз бос емес кезде басқалар бұл стратегияны сізге қолдансын. Күндердің күнінде осы байрақты көтеретін болсаңыз, көп адамға эго оны бағалауға мүмкіндік бермейтінін көресіз; кенеп суретті қалыптастыратыны сияқты, бір кезде біреудің жолын тазартқан адам сол жанның бағытын да бақылайтын болады. ӨЗІҢДІ ШЕКТЕ Өз-өзін ұстай алатын, ашуға бой алдырмайтын, өзін бақылаудан шығармайтын, дегенмен байсалды, салқынқанды, шыдамды, төзімді, әдепті адам айтулы жетістіктерге жете алатынын байқадым. БУКЕР ВАШИНГТОН Джеки Робинсонды жастайынан білетіндер Жоғары бейсбол лигасындағы алғашқы қара ойыншы болады деп ойлаған жоқ. Оның таланты кем болғандықтан немесе XX ғасырдың ортасында ақ бейсболға қаранәсілдінің кіруі ойға сыйымсыз болғандықтан емес: бозбала Джекидің шыдамдылығы мен өзін ұстай білуі жеткілікті деңгейде емес еді. Робинсон жасөспірім кезінде үнемі полициямен арадағы мәселесі таусылмайтын достарымен шағын банданың құрамында бірге жүрді. Колледжде табиғат аясындағы демалыстың бірінде ол өзіне тіл тигізгені үшін курстасын төбелеске шақырды. Баскетбол матчы кезінде ойнап жүрген ақнәсілді қарсыласын елеусіз шақта доппен қатты ұрғаны соншалық – жас жігіттің құлағынан қан шығып кетті. Әділетсіздік жасады деп ойлаған полициямен дауласқаны үшін бірнеше мәрте қамалды.
Калифорния университетіндегі оқуы басталар алдында достарына тіл тигізген ақнәсілділермен төбелесе жаздағаны үшін ( офицер оған тапанша кезеді ) бір күнін қамауда өткізді. Нәсілшілдікке қарсы наразылыққа үгіттеді деген қауесетке қоса, 1944 жылы Джеки Робинсон әскери қызметіне толық нүкте қойды. Форт-Худ әскери базасындағы автобус жүргізушісі базадағы автобустарда нәсілдік бөлінуге тыйым салатын заң бар екеніне қарамастан, қаранәсілді салонның артына барып отырсын деп талап етті. Робинсон бағынбады. Жүргізушімен дауласты, одан кейін де біраз жағдайға ұрынып, ақыры, әскери трибуналға әкелінді. Робинсонды ақтап шығарғанымен, біраз уақыттан соң оны отставкаға жіберді. Оның неге бұлай жасағанын адам ретінде түсінуге болады: солай жасауға тиіс болған шығар. Неге ол өзіне осындай қарым-қатынас жасауына жол беруге тиіс? Ешкім де мұндайға шыдауға міндетті емес. Бірақ айналамыздағылар кейде осылай жасайды. Табысқа жету үшін неге де болсын шыдауға тура келетіні соншалықты маңызды мақсаттар болатын еді ғой? Brooklyn Dodgers бейсбол клубының иесі, менеджер Бранч Рикки Джеки Робинсонды көргенде оның бейсболдағы алғашқы қаранәсілді бола алатынын сезді. Дегенмен оған спортшының батылы жете ме, жоқ па деген сауал тұрды.
Ал, іс жүзінде, менеджер Джеки Робинсон шақыртуды қабыл алса, онымен маңайындағылар қандай қарым-қатынас жасауға тиіс екенін алдын ала ойластырып қойды: қонақүй қызметшісі оған бөлме беруден бас тартады, мейрамханада дөрекі даяшы қызмет көрсетеді, тағы біреулер оған тіл тигізеді. Робинсон бар қиындықты көтере аламын деп Риккиді сендірді. Бранч Риккимен бірлесіп жұмыс істей алатын басқа көптеген ойыншы болды. Алайда оған қысылтаяң шақта жағдайды толығымен бақылауына алып, өз эгосының ырқына көнбейтін адам қажет еді. Бейсбол ойнай бастағанда да, кейін кәсіби ойыншы атанғанда да Робинсон қызмет көрсетушілер мен ақнәсілді ойыншылар тарапынан кемсітуге ұшырап қана қойған жоқ, оған қарсы арнайы ұйымдасқан агрессивті әрекеттер жүргізілді: өсектеу, кедергі келтіру, арандату, ығыстыру, шабуыл, тіпті өлтіру үшін қастандық ойлағандар да болды. Спорттық карьерасында жетпіс екі рет доп беру кезінде жарақаттады, тіпті сіңірін жұлып ала жаздады. Біз тіпті телефон шалып алдаған, ойыннан қасақана ығыстырған кездері жайлы айтқан да жоқпыз. Бәрібір Джеки Робинсон Риккиге берген уәдесінде тұрды: ашулануға тұратын қандай нәрсе болса да, ызаға бой алдырған жоқ. Сөйтіп, лигада ойнаған тоғыз жылында бірде-бір ойыншыға жұдырық жұмсаған жоқ.
Бүгінгі спортшылар бізге ерке, ашуланшақ секілді көрінеді, бірақ біз өткен ғасырдың ортасында жағдайдың қандай болғанын жақсы біле бермейміз. Тарихтағы ең танымал және ең сыйлы бейсболшылардың бірі Тед Уильямс 1956 жылы жанкүйерлердің бетіне түкіріп жіберген. Бірақ ол ақнәсілді болғандықтан жазадан сытылып қана қоймай, кейін репортерларға: « Істегеніме бір мысқал да өкінбеймін. Менікі дұрыс, егер маған наразылық білдіріп тағы ысқыратын болса, сол адамдарға тағы да түкірер едім... Түкіруіме ешкім де кедергі бола алмайды », – деді. Қаранәсілді ойыншы үшін мұндай әрекет ойға сыйымсыз ғана емес, өз болашағына балта шабумен тең еді. Робинсонда эмоциясын бұлай білдіретін еркіндік болған жоқ. Бұлай істеу оның мансабын құрдымға кетіріп қана қоймай, ұлы экспериментін қаншама дәуірге кері шегеретін еді. Джекидің жолы өз эгосын бір шетке ығыстырып қоюға, кейбір жағдайда тіпті әділеттілік пен жеке ар-намысын да ысыра тұруға үйретті. Робинсон карьерасының алғашқы кезеңінде Philadelphia Phillies ойыншы-жаттықтырушысы Бен Чәпмән оны жиі келемеждейтін: « Сені жунглиде күтіп отыр, қара бала! Робинсонға шыдамдылығы қаншалықты қымбатқа түскенін бажайлап көріңіз.
Кейін ол: « Ақ иттің баласының бірін ұстап алып, өзімнің қор болған қара жұдырығыммен тісін сындырғым келді », – деп жазды. Мұндай жексұрынға жақындау, онымен көлгірсу туралы ойдың өзі тіпті алпыс жылдан кейін де жүрек айнытады. Робинсон мұны өз өмірінде бұрын-соңды жасаған ең қиын істерінің бірі деді, бірақ оның бастан кешкені ауқымды жоспардың бір бөлігі ғана болғандықтан, ол оған дайын еді. Ол белгілі бір күштердің өзін улайтынын, жоқ қылуға талпынатынын түсінді. Бейсболда не істейтінін білгендіктен және соны жасауға тиіс болғандықтан, мойынсұнуына тура келді. Шыдамауға тиіс еді, бірақ шыдады. Біздің басымыздан кешетін қиындықтар мен есер әрекеттеріміз болашақта жететін дара жолымызды айқындайды. Біздің көрген кемсітулеріміз Робинсонның өмірінің жанында түк емес, сонда да ауырлау көрінеді. Сабырымызды сақтап қалу қиынға түседі. Бұрынғы кәсіби кикбоксшы және ММА балуаны Бас Рюттен кейде жекпе-жек алдында екі қолына бірдей R деген әріпті жазып алатын. Бұл Бастың ана тілі, яғни нидерланд тілінде rustig – « өзіңді еркін ұста » дегенді білдіретін. Ызақорлық, эмоцияға берілу, өз-өзін бақылауды жоғалту – рингтегі жеңілістің басты себебі.
Джон Стейнбектің редакторына жазғанындай, « үмітсіздіктен қорғанар пана болған сабырды жоғалтып алуға » болмайды. Эгоңыз баспагерлермен, сыншылармен, дұшпандармен немесе қыңыр басшымен күресте сізге қызмет етпейді. Олардың бір нәрсені түсінбеуінің немесе сіздің бірдеңені олардан жақсы білетініңіздің еш маңызы жоқ. Оған әлі ерте, тым ерте. Колледжге түстіңіз бе? Әлемді бағындырдым деп ойламаңыз. Ол колледж Шырмауық лигасында ма еді? Сізге бәрібір жаман көзбен қарай береді, бәрібір тиіседі. Сіздің миллион долларыңыз бар ма, қабырғаға ілулі тұрған марапат қағаздарынан көз сүрінгендей ме? Қандай да бір жаңа іспен айналысуға бел буғаныңызда мұның ешқайсының мәні болмай қалады. Сіздің талантты екеніңіз, мықты байланыстарыңыздың болуы, ақшаңыздың көптігі маңызды емес. Ауқымды, маңызды, мағыналы дүние жасағыңыз келсе, сізге деген көзқарас немқұрайдылық пен зымияндықтың арасында құбылып тұратынын ескеріңіз. Бұл жағдайда эго қажеттілікке қарама-қарсы. Ашуға берілуге, өзінің туабітті құдіретті күшке ие екеніне сенуге немесе өзін тым маңызды деп есептеп, ұнатпайтын адамымен мәмілеге келуге кім жол береді? Эгосын бағындырған адамдар біреудің өзіне жақсы не жаман қарағанына мән бермейді. Тіпті оларды елемейді де.
Өмір болған соң ренжу, жұмыстан шығып қалу, дөрекілік жасау, біртарапты мәміле жасау алдымыздан шығады. Сізге дауыс көтеретін жағдайлар болады. Тығырықтан шығу үшін қара жұмыс істеуге, болмашы бірдеңені атқаруға тура келеді. Бұл намысқа тиеді. Тойтарыс бергіңіз келеді. Бұдан жақсыға лайықпын » дегізеді. Әрине, мұны басқалардың бетіне айтып салсам дейсіз. Оған қоса құрметтеуге, қастерлеуге, мерейін асыруға тұрмайтын адамдардың қитығына тигіңіз келеді. Шын мәнінде, сізге тиесілі жылы-жұмсақты солар алады. Кімде-кім сізді өзіңіз қалағандай қабылдамаса, сізде жағдайды түзетуге деген ұмтылыс пайда болады. Олардың ұмытып кеткенін еске салғыңыз келеді; солай жасаса екен деп эгоңыз да айғайлайды. Сізге ештеңе істеудің керегі жоқ, – жай ғана жағдайды қабылдаңыз. Оны жүрегіңіз айнығанша жұтыңыз. Шыдаңыз. Ештеңеге назар аудармай, тынымсыз жұмыс істеңіз. Ережеге сай ойнаңыз. Шуды елемеңіз және құдай үшін, назарыңызды аудартуға жол бермеңіз. Төзімділік қиын, бірақ маңызды қасиет. Сіз еліктіруді үнемі сезінесіз, тіпті жеңуіңіз де мүмкін. Ешкім де мінсіз емес, бірақ тырысып көруіміз керек. Жаңадан келгендер бұрыннан жүргендердің асыра сілтеуіне шыдауына тура келеді: бұл – өмір.
Dodger құрамында ойнай бастағанда Робинсон жиырма сегізде болды, соған қарамастан оның қаранәсілді ретінде де, сарбаз ретінде де өмірден көрген құқайы аз емес еді. Оған бәрін басынан бастауға тура келді. Өмірдегі жағымсыз нәрсенің бірі – талантты жастар елеусіз қалады, оларды мойындаған күнде де бағаланбай жатады. Мұның себебі әр кезде әртүрлі, бірақ бұл ұзақ ғұмырдың бір бөлігі ғана. Жаңа жүйе жасамайынша, бұл жүйені өзгерте алмайсыз. Оған дейін мақсатыңызға жету үшін қандай да бір тәсіл табуға тура келеді. Тіпті бұл тәсілдеріңіз өзіңізді дамытуға арналған жай ғана қосымша уақыт, өз есебіңнен басқалардан үйрену мүмкіндігі, өз іргетасыңды қалап, өзіңе деген сенімді нығайту тәсілі болса да, көнесіз. Робинсон жылдың үздік жаңа ойыншысы әрі ең бағалы ойыншысы атанған кезде де, Dodgers құрамында беделі арта бастағанда да өзін шебер ойыншы және парасатты адам ретінде айқын көрсете бастады. Өз орнын нықтай түскенде, арбитрлермен дауласа алатынын, тойтарыс бере алатынын, қажет болса қандай да бір ойыншыны шегінуге мәжбүрлей алатынын, оған ықпал ете алатынын сезінді. Бірақ қаншалықты өзіне сенімді, танымал болса да, Робинсон жанкүйерлерге түкірген жоқ. Ешқашан өзінің ар-ұятына нұқсан келтіретін әрекетке барған жоқ.
Ол бастан-аяқ тамаша ойыншы бола білді. Иә, ол да ашуланатын, бәріміз секілді ызаға булығатын. Бірақ ол жүріп келе жатқан жолы шыдамдылықты ғана көтеретінін, эгоны кешірмейтінін ерте сезінді. Шынын айтқанда, басқа жол да санаулы еді. ӨЗ ОЙЫҢНАН СЫТЫЛЫП ШЫҚ Үнемі ойланатын адамның өз ойынан басқа ойлайтын ештеңесі жоқ. Сондықтан ол шынайы өмірден алшақтап кетеді де, қиялында ғана өмір сүреді. АЛАН УОТС « Жар жағалаған жалғыз » романындағы жасөспірім Холден Колфилд қым-қуыт әлемге бейімделуге тырысып, Манхэттен көшелерінде ойға батып сенделіп жүрді. Джон Фантенің « Тозаңнан сұра » романындағы жас Артуро Бандини танымал жазушы болсам деген құштарлық жетегінде жүріп, Лос-Анджелесте алдынан шыққандардан өзін аулақ ұстады. Ойдан шығарылған барлық кейіпкерге тән ортақ сипат – олар өз ойының шырмауынан шыға алмады. Дж.Д. Сэлинджердің « Жар жағалаған жалғыз » романында Холден мектепте қала алмайды, есеюден қорқып, бәрінен безіп кеткісі келеді.
Джон Фантенің « Тозаңнан сұра » романында ( « Бандини квартеті » деген атпен танымал бөлімінде ) Бандини өзі сүріп жатқан өмірді сезіне алмайды, себебі өмірінің әр секундын өзі басты кейіпкері болатын поэма, пьеса, әңгіме, мақалалар деп ойлап өмірін жазу мәшеңкесінің беттерінен ғана көреді. Басты кейіпкер Бинкс өзінің шынайы жайсыз өмірінен гөрі өмірдің экрандағы мінсіз нұсқасын артық көріп, фильм көруге құмар болды. Кез келген жазушының жұмысына қарап қана оның психологиясы туралы ой түю қауіпті болар еді, бірақ бұл өмірбаяндық роман екенін ескеруіміз керек. Жазушылардың өміріне көз жүгірткен кезде фактілер айқын көрінеді. Джером Сэлинджер шынында да өз-өзіне байланып қалғанынан және әлі жетіле алмағанынан зардап шекті, сондықтан да ол шынайы әлемді ауырсынды. Бұл оның көппен қарым-қатынас жасауына кедергі келтірді. Джон Фанте эго мен елеусіздікті ымыраға келтіруге тырысып жүріп, ақырында, әдебиетті гольф пен голливудтық барларға айырбастап кетті. Тек диабеттің салдарынан соқыр боп қалған кезде, өлер шағында ғана қайтадан байсалды қалпына түсті. Уокер Персидің тұңғыш кітабы « Кинокөрермен » жасөспірім шағындағы енжарлығы мен қырық жасына дейін созылған экзистенциал дағдарысын жеңгеннен кейін ғана жарыққа шықты. Мұндай қиындықтарды ертерек жеңгені әдебиетшілер үшін жақсы болар ма еді?
Өмірі қалай жеңілдер еді? Осы бір толғақты сұрақтарды олар өз оқырманына кейіпкерлері арқылы қойды. Өкінішке қарай, өз ойының құрсауынан шыға алмау ойдан шығарумен ғана шектелмейді. Платон осыдан екі мың төрт жүз жыл бұрын « ойша шат-шадыман тірлік кешкені » үшін кінәлі болған адамдар типі жайлы жазған еді. Соған қарағанда, « қалауының қалай орындалатынын ойша анықтайтын, қалауының орындалуы мен орындалмай қалуы туралы оймен басын қатырмас үшін оны бір шетке ығыстырып, ендігі орындалып қойғандай, бұдан кейінгі жоспарды құрып, оған қол жеткізгенде не істейтініне көңілдене ой жүгіртіп, жалқаулығының үстіне жалқаулық жамай беретіндер » сол дәуірде де болған сияқты. Мұндағы әңгіме шынайы өмірде емес, қиялындағы әлемде өмір сүретін адамдар жайлы болып отыр. Осындай архетиптің ең үздік үлгісінің бірі Азамат соғысы кезіндегі генерал Джордж Макклеллан еді. Оны одақ әскерін басқаруға әдейі таңдап алды, себебі ол мықты генералдың бірі еді. Вест Пойнттің түлегі, майданда сыналған, тарихты меңгерген, айбынды, қоластындағыларға сүйкімі бар жан болатын. Бірақ неліктен майдан алаңында біліксіз атанды, өзге генералдар шексіз жақсы көрсе де, одақ үшін қалайша нашар генерал саналды? Өйткені ол ешқашан өз ойынан сытылып шыға алмады.
Қиялындағы ұлы армия қолбасшысы кейпіне ғашық болды. Кәсіби маман ретінде әскерді соғысқа дайындай алды, ал оларды майданға бастап баруға тиіс тағдыршешті сәтте мәселе туындай беретін. Ол жаудың саны барған сайын көбейе береді деген кісі күлерлік сенімде болды ( шындығында, бір кезде Макклеланның күші үш есе басым болды ). Саяси одақтастарының өзіне үнемі қастық жасайтынына сенімді еді ( бірақ ол қателесті ). Соғыста мінсіз жоспар мен шешуші науқан көмегімен жеңіске жетуге болатынына сенді ( бұл тұста да қателескен еді ). Осының бәріне сенімді болғаны соншалық – бір орнында тұрып қалды да, ұзақ уақыт бойы әрекетсіз қалды. Макклелан өзі туралы және өз әрекеттерінің кереметтігі туралы ойдан арыла алмады. Ол әлі қол жеткізбеген жеңісі мен өзінің арқасында әскердің қандай сұмдық жеңілістен аман қалғаны үшін өз-өзіне құтты болсын айтты. Кез келген адам, тіпті басшылардың өзі де бұл көңіл жұбатарлық жалған ойға күдікпен қарағанда, ызаланып, жатып кеп ренжитін. Мұны көтеру өте ауыр еді, бірақ ол майдандағы ең басты нәрсе – жеңіске жетуге кедергі келтірді.
Энтитемде [ 2 ] Макклеланның қоластында соғысқан бір тарихшы кейін былай деп жазды: « Оның эгосы зор болғаны соншалық – оған лайық басқа сөз табудың өзі қиын ». Эгоизм адамның өз-өзіне деген сенімімен бірдей деп ойлауға бейімбіз. Ал, шын мәнінде, оның қарама-қарсы әсері болуы мүмкін. Макклеланның жағдайында бұл оны басшылық ету мүмкіндігінен айырды. Тіпті оның әрекет ету жөнінде ойлауына мұрша бермеді. Ол қолда бар мүмкіндікті пайдаланбағандықтан, мыңдаған адамның өмірі қиылды. Оңтүстіктің байсалды да байыпты екі генералы Ли мен Стоунволл Джексон аз ғана әскерімен-ақ оны тығырыққа тіреді. Міне, көшбасшылар өзімшілдіктің құрсауына шырмалып қалғанда осылай болады. Бұған біз де тап болуымыз мүмкін. Жазушы Энн Ламотт эгоға қатысты бұл оқиғаны жақсы суреттеп берді. Сол жақ динамиктен сіздің қолыңыздан келмейтін істер, қателіктеріңіз ( бүгінгі және өмір бойғы жасаған ), күдіктеріңіз, куәліктеріңіз, қолыңыз тигеннің бәрі күресінге айналатын, ешкіммен дұрыс қарым-қатынас жасай алмайтын, барып тұрған алаяқ, риясыз махаббатқа лайық емес, таланттан жұрдай адам екеніңізді жіпке тізетін ән әуелейді ». Кез келген жан, әсіресе өршіл адам құрбан болуы ықтимал; бұл әрі жағымды, әрі жағымсыз баян.
Мақсатқа өршелене ұмтылатын кез келген адам үшін ой мен сезімге әсерленіп, әуестену қалыпты жағдай. Әсіресе « жеке брендті » қолдау мен дамытуды талап ететін бүгінгі өмірде солай. Өз жұмысымыз бен талантымызды мойындату жолында белгілі бір уақыттан соң ойдан шығарылған нәрсе мен шындықтың арасындағы шекараны ұмыта бастаймыз. Ақыр соңында бұл бізді біржола матап тастайды да, жұмысымызға кедергі болады. Міне, сондықтан да Макклелан қате болуы мүмкін екенін өзі білуге тиіс барлау хабарламаларына үнемі басымдық берді. Мақсатының салыстырмалы түрде қиын емес екені, оған тек қана әрекет ете бастау қажеттігі жайлы идея ойлы адам үшін тым қарапайым әрі айқын еді. Оның бізден айырмашылығы жоқ. Қорқыныш, күдік, қауқарсыздық, қайғы, кейде ессіздіктің болар-болмас белгісі бәрімізде де бар. Бұл жағынан біз жасөспірім сияқтымыз. Белгілі психолог Дэвид Элкинд жасөспірім кезеңді « қиялдағы аудитория » деген атпен танылған феномен ретінде көрсетті. Бір апта сабақтан қалған он үш жастағы жеткіншектің алаңдауын елестетіп көріңізші. Ол өзінің бір апта сабақта болмағанын бүкіл мектеп талқылап жатыр деп алаңдайды. Бірақ бұл болымсыз оқиғаны мектепте елеген адам кемде-кем. Немесе жасөспірім қыз күнде таңертең сахнаға шығатын адамдай айнаның алдында сағаттап тұрады.
Олар өздерінің әр қадамын бүкіл әлем қас қақпай қадағалап тұр деп ойлағандықтан осылай етеді. Тіпті есейген кезде де біз жай ғана серуендеп жүргенде осы ойдың шырмауынан шыға алмаймыз. Құлаққапты қосамыз, әуен басталады. Маңайымызға керемет сәнді болып көрінсек деп сырт киіміміздің жағасын көтеріп аламыз. Бара жатқан кездесуіміздің қалай сәтті өтетінін ойша елестетіп те тастаймыз. Біз қастарынан өткенде көпшілік жарылып жол береді. Біз биікке бағыт алған батыл жауынгерміз. Бұл бастапқы титрдың қосылуы. Бұл – романдағы қойылым. Күдікке бой алдыруға қарағанда әлдеқайда жағымды жайт. Сондықтан да қоршаған ортамен байланыс жасағанның орнына, өз ойымыздан шыға алмай қалып қоямыз. Бұл – эго. Табысты адамдар қиялдың бұлай шарықтауын тізгіндей алады. Олар өзін маңызды сезінуге немесе көзқарасын бұрмалап көрсетуге мәжбүрлейтін елігуге мән бермейді. Генерал Джордж С. Маршалл Макклеланға кереғар сипаттағы адам еді, олар әр дәуірде бір лауазымды атқарғанымен, Джордж Маршалл тарихшы достарының өтінішіне қарамастан, Екінші дүниежүзілік соғыс кезінде күнделік жазудан бас тартты. Байсалды ой толғайтын уақыты алдамшы дүниеге айналады деп қорықты. Күрделі міндеттерді шешу кезінде атақ-беделі мен болашақ оқырмандарын ойлай отырып, ой-толғамдарын бұрмалауы мүмкін екенін ойлап сескенді.
Біздің әрқайсымыз – мейлі технологиялық стартапты басқарайық, мейлі қызмет баспалдағымен көтеріліп келе жатайық, мейлі көзсіз ғашық болайық бәрібір осы қыр соңымыздан қалмайтын ойдан арыла алмаймыз. Неғұрлым шығармашылыққа бет алған сайын, соғұрлым бізді жетелеп келе жатқан арқаудан айырылу оңай. Қиялымыз жан-жақты тұрғыдан алғанда актив сияқты, құнын жоғалтқан кезде қауіпті. Қабылдауымызды тізгіндей алуымыз керек. Олай болмаған күнде толқудан есімізді жоғалтсақ, болашақты қалай болжап, оқиғаларды қалай түсіндіре аламыз?! Аш адамның санасы қалай айқын болмақ? Бүгінімізді қалай дәл бағамдай аламыз? Іскерліктің шеңберінде жүріп қалай шығармашыл боламыз? EPTE ЖАСТАҒЫ МЕНМЕНДІКТІҢ ҚАТЕРІ Менмен кісі заттар мен адамдарға әрдайым жоғарыдан қарайды. Төменге қарап тұрғандықтан, үстіңізде не бар екенін көре алмайсыз. К.С. Льюис Бенджамин Франклин жеті ай бұрын өзі қашып шыққан Бостонға бойын мақтаныш кернеген он сегіз жастағы жігіт болып қайта оралды. Көңілі тоқ, жаңа костюм киген, сағат таққан, қалтасы ақшаға толған жас жігіт кездескендерге астамси сөйледі, әсіресе ағасының алдында ерекше әсер қалдырғысы келді. Бұл Филадельфиядағы баспаханада жұмыс істеп жүрген жасөспірімнің бой түзегені еді. Қаланың ең сыйлы адамдарының бірі, бұрынғы қарсыласы Коттон Мэзермен кездескен Франклин өзінің бозбалалық эгосын бірден байқатты.
Олар дәлізде әңгімелесіп келе жатты, Мэзер кенет: « Тоқта! Тоқта! » – деп үлгергені сол-ақ, әңгімеге беріліп кеткен Франклин ағашқа басын соғып үлгерді. Сондағы Мэзердің реакциясы мынадай болыпты: « Бұл басыңды үнемі жоғары көтере бермеу жөніндегі ескерту болар, – деді ол кекесінмен. Мына әлемде әлі қаншама соққы аласың ». Христиандар менмендікті күнә деп есептейді. Өйткені ол жалғандыққа бастайды, адамдарды шын мәніндегі кейпінен де артық, Құдайдың жаратқанынан да керемет екеніне сендіреді. Тәкаппарлық менмендікке апарады, ал ол бірте-бірте кішіпейілдіктен ажыратып, жақыныңды жат қылады. Бұл даналықты түсіну үшін христиан болу шарт емес. Тәкаппарлық тіпті шынайы жетістік үшін орынды көрінсе де, оның көңіл аулайтын алдамшы екенін түсініп, қызмет жолыңызға назар салуыңыз керек. Танымал Сирил Конноли бірде: « Құдай кімді жоқ қылғысы келсе, соны болашағы зор деп таныстырады екен », – дейді. Осыдан 25 ғасыр бұрын ежелгі грек ақыны Феогнис досы Кирнға: « Құдай жермен-жексен еткісі келген адамына алдымен менмендікті береді », – деп жазыпты. Соған қарамастан біз оның туын әлі түсірмей келеміз. Менмендіктің салдарынан жетістікке жету жолында ақымақ адамға айналамыз.
Ол біздің үйрену, бейімделу, иілгіштік қасиеттерімізді, қарым-қатынас құру мүмкіндігімізді әлсіретеді. Ең қауіптісі, ол бізге жас, өркөкірек кезімізде келеді. Мұндайда басыңызға тиген соққының өмірде кездесетін кедергілердің жанында түк емес екенін кейінірек ұғынасыз. Менмендік ұсақ жетістіктерге жармасады және оны ауқымды деп сезінуге мәжбүрлейді. Ол біздің паш еткенімізді алда болатындардың емеуріні сияқты қабылдап, зеректігіміз бен даналығымызға күле қарайды. Әуел бастан шынайы өмірден аластатып, арамызға сына қағады, ненің бар, ненің жоқ екені туралы ұғымымызды жұқалап өзгерте береді. Қандай да бір жетістіктерге қатысты кесімді пікірлер бізді адастырады немесе одан да жаманға жолықтырады. Менмендік пен эго деген мынау дейді: Мен кәсіпкермін, себебі өз ісімді бастадым; Ұтатыным даусыз, өйткені көш бастап келемін; Мен баймын, өйткені менде әжептәуір ақша бар; Мен ерекшемін, себебі мені таңдады; Маңызды болуым керек деп ойлағандықтан, маңыздымын. Кей кездерде осындай жағымды тұжырымдар жасауға ерік беріп қоямыз. Дегенмен әрбір мәдениеттің бұған қарсы өз уәжі бар сияқты. Жұмыртқаны жарып шыққанша балапандарыңды санама. Балық ауламай тұрып, тұздық жасама. Қоянның етінен тағам жасаудың бірінші шарты – қоянды ұстау.
Сөзбен өлтірген жабайы аңның терісін ала алмайсың. Әлің келмеске ұрынсаң, жараланасың. Кез келген күнәһарлықтың түп негізінде менмендік жатыр. Мұндай қатынасты өз атымен атайтын болсақ, бұл – алаяқтық. Егер бір іс тындырсаңыз, уақыт шығындасаңыз, алдаудың есесін қайтарудың керегі жоқ. Менмендік – епті озбыр. Джон Д. Рокфеллер жас кезінде түні бойы өз-өзімен сөйлеседі екен. Дегенмен сақ болыңыз, әйтпесе ақылыңыздан адасасыз, түзу жүріңіз », – деп өз-өзіне айтатыны бар. Еңбек жолын бастаған сәтте ол біршама табысқа жетті. Жақсы жұмысқа тұрды, қор жинақтады. Оның біраз инвестициясы болды. Әкесі Джонның алаяқ болғанын ескерсек, бұл ол үшін аз жетістік емес еді. Рокфеллер түзу жолмен жүрді. Бара-бара Рокфеллер табысына, таңдаған бағытына риза болып, масаттана бастады. Банк оған несие беруден бас тартқанда « мен бір күні әлемдегі ең бай адам боламын! » деп айғайлады. Рокфеллер осылай деген, сосын, шынында да, әлемдегі ең бай адам болған бірден-бір адам шығар. Бірақ өз-өзіне сеніп, ақымақ болған жандар аз емес еді. Олар жарияға жар салып айтқан мақсаттарына бір мысқал да жете алған жоқ.
Өйткені олардың менмендігі өзіне қарсы жұмыс істеді және басқа адамдардың да оларды жек көруіне алып келді. Сондықтан да Рокфеллер өз-өзін қолға алып, эгосын басқарға тиіс екенін білді. Әр түн сайын өзіне: « Сен ақымак, болғалы жүрсің бе? Мұнша ақша сенің ісіп-кебуіңе жол ашады, соған мүмкіндік бермексің бе? » – деп сұрақ қоятын. Тепе-теңдікті бұзып алма », – деп өзін сақтандыратын. Ол кейін: « Мен тәкаппарлық қатерінің қаншалықты ауыр екенін сезіндім. Болмашы жетістіктеріне масаттанып, көзқарасын бұрмалап, өзінің кім екенін ұмыту қандай өкінішті », – деп еске алды. Кім екеніңді ұмыту болашағыңды, шынайы өміріңді, ақиқат пен қоршаған әлемді бұрмалап көрсетеді, алысқа көз тастай алмайсың, табиғилықтан ажырайсың, тоқмейілсуге бейім тұрасың. Сент-Экзюперидің атақты әңгімесіндегі кішкентай ханзада да осыны айтады, « Атаққұмар адам өзін мақтағаннан басқа сөздердің ешқайсын естімейтін болса керек », – деп мұңаяды. Сондықтан бізге ондай аудармашының қажеті шамалы. Пікір алмасыңыз, үздіксіз ізденіңіз, өміріңізді дұрыс арнаға бағыттауды қолға алыңыз. Менмендік сезімді басып-жаншиды. Кейде ол біздің тұрпайы сезімге берілу, қудалауға құмарлық сияқты жағымсыз тұстарымызды еселей түседі.
Атақты Шыңғыс хан ұлдары мен әскербасыларын өз жолын жалғастырушы ретінде дайындағанда: « Менмендіктеріңді ішке жұта алмасаңдар, басқара алмайсыңдар », – деп бірнеше мәрте ескертіпті. Ол менмендікті ауыздықтау жабайы арыстанды үйреткеннен де қиын екенін айтқан. Қолбасшы менмендікті таумен салыстыратын. Біз жағымсыз жайттарға, әуесгігімізден бас тартуға үгіттейтін немесе болашақ туралы көзқарасымызға күмәнмен қарайтын адамдарға қарсы тұруға қашанда дайын тұрамыз. Кедергіден міндетті түрде сақтануымыз керек, бірақ оны жеңу оңай емес. Егер оған үміт артқан болсақ, бойымызды тез-ақ билеп алатын мойынсұну мен қанағаттанудан қорғана алмаймыз. Өзімізді жақсы, тіпті өте жақсы сезінуге мәжбүрлейтін адамдар мен жағдайлардан қорғанбаймыз. Біз менмендікпен бетпе-бет келуге дайын болуға тиіспіз және оны ерте жастан жеңе білуіміз керек, олай болмаған жағдайда, талпынысымыз желге ұшады. Өз-өзімізге шексіз сенімді болудан сақ болуымыз керек. Эгомен өзіңді жақсылап танып барып күресу керек. Бойымызда мақтан барын сезген кезде мынадай сұрақ қоюға тиіспіз: « Байсалды адам көре алатын нендей нәрсені көзімнен таса қылып алдым? Мақтаншақтық, беймазалық пен әсірелеу салдарынан неден құр қалдым? » Бұл сұрақтарды жоғалтатын нәрсеміз көбейіп кетпей тұрғанда қойып, жауап алғанымыз дұрыс. Байсалды болсаңыз, менмендігіңіз жоқ деген сөз емес.
Басқалардан өзіңіздің артық екеніңіз туралы жиі ойлаудың өзі – менмендіктің белгісі. Бұл бәрібір қауіпті. Ежелгі грек комедиографы Менандрдың бұл ойы: « сен өзіңді әлдекіммін деп ойлайсың » деп аяқталады. Біз бірдеңеге талпынамыз, менмендер мен ештеңе қол жеткізе алмағандарға емес, талпынатындарға теңесуіміз керек. Егер оны түсінбесек, менмендік үстемдік етеді немесе ол біздің мақсатқа жетуімізге кедергі келтіріп, көздегеніміз бен шынайы өмірдің арасына сына қағады. Басын соғып, Мэзердің келемежін естіген Франклин өмір бойы менмендігімен күресті. Себебі ол көп нәрсеге қол жеткізгісі келді және өркөкірек қалыпта оған қол жеткізудің қаншалықты қиын болатынын түсінді. Түсінгендіктен Де Франклин байлық, атақ, билік сияқты табыстарға қол жеткізе алды. Көп адам басын тым жоғары көтергенде тап болатын « бақытсыздықтарға » Франклин жолыққан жоқ. Негізгі әңгіменің әлі менмендіктің деңгейіне жете қоймауы менмен болмауыңыз керек дегенді білдірмейді. Нақтырақ айтқанда, « мақтанба ». Менмендікте мақтанарлық ештеңе жоқ. ЖҰМЫС, ЖҰМЫС, ЖҰМЫС Мықты жоспардың өзі ауыр еңбекке ұласпайынша, тек ізгі ниет болып қала береді. ПИТЕР ДРУКЕР Тамаша импрессиондық картиналарында бишілерді бейнелеумен танылған суретші Эдгар Дега аздап поэзиямен де әуестенді.
Жарқын шығармашылық ақыл-ой иесі ретінде сұлулықты көре алатын, шабытты шақты шақыра алатын Эдгар Дега тамаша өлең де жаза алар еді. Алайда оның мұндай өлеңдері жоқ. Мұның себебін мына бір әңгіме ұғындыра түседі. Бірде Дега досы, ақын Стефан Маллармеге жазудың қаншалықты қиын екенін айтып шағынып: « Басымда идея толып тұр, бірақ соны жеткізе алмаймын », – депті. Малларме сонда тереңнен толғайды: « Өлеңді идея емес, сөз жасайды, ардақты досым! » – депті ақын жолдасы. Идеяңыз болуы жеткіліксіз, тәжірибеңізді сөзбен қағазға түсіріп, жаңадан қайта туғызуға жеткізгенше жұмыс істеуіңіз керек екенін ұғынған кезде ғана кәсіпқой мен әуесқойдың арасындағы айырмашылық айқындалады. Философ әрі жазушы Поль Валери 1938 жылы « Ақынның қызметі – поэтикалық жағдайды бастан кешіру емес, ол оның жеке басының ісі. Оның міндеті – басқа адамдарға сондай жағдайды бастан кешірту », – деп түсіндірген болатын. Басқаша айтқанда, ақынның жұмысы – жұмыс істеу. Бір мезгілде жай ғана суретші әрі асқан талантты суретші болу. Жай ғана сананың өнімін емес, еңбек пен өнеркәсіп өнімін өндіру.
Дәл осы жерде ойлау мен сөйлеуді жұмысқа ауыстырғанда, абстракция мен шынайы өмір бетпе-бет келеді. Генри Форд: « Енді жасайтын істеріңізге репутация құра алмайсыз », – деген еді. Мүсінші Нина Холтонның шығармашылығына заманауи зерттеу жасаған психолог Михай Чиксентмихайи оның жасампаздық туралы мына бір сөзін келтіреді: « Мүсінді қандай да бір идея жасамайды. Ол үшін табанды еңбек ету керек ». Инвестор, кәсіпкер Бен Хоровиц бұдан гөрі ашып айтты. Ол: « Ауқымы үлкен мақсат қою қиындық туғызбайды. Нағыз қиындық мақсатыңызға жете алмаған кезде адамдарды жұмыстан қысқартуда... Ұлы армандар жайлы ойлау қиын емес. Қиыны – арманың сұмдық бір қорқынышқа айналғанда түн ішінде қара терге түсіп ояну », – деп жазды. Әрине, барлық нәрсе жұмыс істеуді талап ететінін және бұл жұмыстың ауыр болуы мүмкін екенін бәріңіз жақсы түсінесіздер. Бірақ расымен түсінесіздер ме? Қандай көп жұмыс күтіп тұрғанын елестете аласыздар ма? Бұзып-жарып шығуға, жұлдызды сәтке, даңқыңызды шығаруға уақыт жоқ. Жұмыс, жұмыс, жұмыс – мәңгі солай. Шеберлікке жеткенше қанша уақыт кетеді? Он мың сағат па? Жиырма мың сағат па? Жауабы маңызды емес. Өйткені оның шет-шегі жоқ.
Сан туралы ойлау шартты болашақта өмір сүру деген сөз. Біздің айтарымыз, қалауыңызға қол жеткізу үшін жарқыраудың керегі жоқ, бар болғаны күш-жігеріңізді жетілдіріңіз. Керемет идея болмаса да, бұл шабыттандырады. Бар ерік-жігерімізді жұмсап, жұмыс істеуге керекті шыдамдылық та, табанды мінез де бізде бар екенін, оған әрқайсымыздың күшіміз жететінін білдіреді. Міне, сол кезде сіз эгоның неліктен бұл идеяға қарсы шығатынын түсінесіз. Эгомыз бізді талпындыратын идеялар мен фактілердің мол болғанын қалайды. Жоспарлауға, конференцияға қатысуға, достарымызбен араласуға кеткен уақытты табыстың есебіне жазғанымызды қалайды. Ол өзіне сол уақыты үшін жақсы өтемақы жасаса дейді және назар аудартатын, атақ пен абырой әкелетін көңілді нәрселермен айналысқысы келеді. Бұл – шындық. Ақырында қандай нәтижеге жететініміз энергиямызды қайда жұмсайтынымызға байланысты. Жас күнінде Билл Клинтон кейін саясатпен айналысатын болса, пайдасы тиер деп ойлаған достары мен таныстарының аты-жөндері мен телефондарын жазған карточкаларды жинапты. Ол күн сайын кешкілік жәшіктегі әзірше қажеті шамалы карточкаларды парақтады, онда жазылған адамдарға телефон шалды, хат жазды, олармен байланысқаны туралы белгі соғып қойды. Уақыт өте келе бұл коллекция он мың карточкаға дейін өсті ( олар нөмірленгенге дейін ).
Бұл оның президент креслосында отыруына көмектесті және әлі күнге дейін оған табыс әкелуде. Мәселен, Дарвинді алайық. Ол ондаған жыл бойы эволюция теориясымен жұмыс істесе де, әлі жетілдіруді қажет ететіндіктен, оны жарияламады. Оның немен айналысып жүргенін ешкім білген жоқ. Тіпті оның маңызы жайлы ешкім білген де жоқ. Чарльздің өзі де білмеді. Ол бар болғаны мұның аяқталмаған жұмыс екенін және бұдан да жақсы бола алатынын ұғынды, жұмысты әрі қарай жалғастыру үшін оған осы жеткілікті еді. Сөйтіп, біз оңаша отырып, жұмысымызбен күресеміз бе? Ілгері жылжитын жұмыс па, жылжымайтын жұмыс па, іш пыстырарлық жұмыс па, жаныңды ауыртатын жұмыс па? Жұмысымызды жақсы көреміз бе, яғни жұмыс істеу үшін ақша табамыз ба, әлде ақша табу үшін жұмыс істейміз бе? Даңқты спортшылар сияқты жаттығу жасағанды ұнатамыз ба? Әлде бір сәттік көңіл аулау мен мойындатудың соңына түсеміз бе? Идеяны үздіксіз іздеумен әуестенеміз бе немесе бос әңгімеге уақыт шығындаймыз ба? Латынның тағы бір тамаша мақалы бар: Materiam superabat opus. Біз генетикалық, эмоциялық, қаржылық материалдардан бастаймыз. Материалды бақыламаймыз. Одан жасайтын нәрсемізді және материалдың шығын болмауын бақылаймыз.
Билл Бредли жас баскетболшы кезінде: « Есіңде болсын, сен жаттығу жасамай жүргенде, біреу бір жерде жаттығып жатады. Күні ертең онымен кездескенде ол сені жеңеді », – деп өзінің есіне салып отыратын. Осыған ұқсас ой Библияда да жазылған: « Қожайыны келгенде елп ете қалатын құл бақытты ». Мен уақыт бөліп жүрмін, жұмыс істеп жатырмын деп өз-өзіңді алдай аласың, күндердің күнінде сізді тексеретін біреу табылады. Ақыр соңында ісің әшкереленеді. Америкалық Брэдли Родс стипендиясын иеленді, одан соң « Нью-Йорк Никс » командасының құрамында екі рет чемпион болды, АҚШ сенаторы болды. Жұмысқа берілудің қайда апаратынын түсініп отырған шығарсыз. Сондықтан біз оған ие болуымыз керек. Себебі еңбексіз жеңіс жоқ. Жұмыс істеу талантқа мастанудай жеңіл болса, қандай керемет болар еді. Немесе жиналысқа дайындықсыз барып, асқан ақылдың арқасында көзге түссең ше? Кенепке жақындайсыз, оған бояу жағасыз, одан заманауи өнер шыға келеді, солай ма? Бұл – қиял, нақтырақ айтқанда, өтірік. Тағы бір танымал тәсіл бар: « Ісіңізді тындырғанша жасанды бола тұрыңыз ». Бұл идея біздің бүгінгі зиянды өмірімізде барынша кең ауқымда қолданыла бастады.
Кәсіби продюсерді жалған жарнамашыдан айыра білу қиын. Әдетте кейбіреулер тәуекел етіп, адамдардың сенімімен ойнайды. Жасанды бейне жасамайтындай жағдай жасаңыз, бұл – ең бастысы. Жасанды кейіп жасап тұрған дәрігерді елестете аласыз ба? Квотербекті немесе бұқаға мінген адамды елестетіңізші. Ең бастысы, сіз олардың жалған кейіпке енгенін қалар ма едіңіз? Онда неге сіз басқаша әрекет етуіңіз керек? Жұмысқа ден қойған әрбір сәтте еңбек ету арқылы оның ләззатын кейінге шегеретінімізді естен шығармау керек. Мен маршмеллоу-тест [ 3 ] сынағынан өтіп жатырмын. Қалаған нәрсемнен табыс тауып жүрмін. Эгомды емес, өзімді инвестициялаймын. Осы таңдауыңыз үшін өзіңізге алғыс білдіріңіз, бірақ алғысыңыз аса зор болмасын, себебі сіз тәжірибе жинау, жұмыс істеу, өзіңізді жетілдіру міндеттеріне қайта оралуыңыз керек. Жұмыс істеу – жаңбырлы күні басқалар үйде отырғанда жүгіру жолына жалғыз шыққанмен тең. Жұмыс ауырлық арқылы, алғашқы шала-шарпы жобалар мен шалағай болжамдар арқылы ілгерілейді. Ол басқалар еститін мақтауларды назардан тыс қалдырады, одан да маңыздысы – сіздің естуіңіз мүмкін мадақтарды елеусіз қалдырады. Өйткені істелуге тиіс жұмыс бар. Жұмыс « жақсы » атанғысы келмейді. Ол қарсы алдынан қара желдің соғатынына қарамастан солай жасайды.
Бұл шындық. Ілгерілегеніңізді көргіңіз келсе, еденге қараңыз. АЛДА КҮТЕТІННІҢ БӘРІ ҮШІН ЭГО – ДҰШПАН... Бойсұну – жас атаққұмарлар үшін бар болғаны баспалдақ қана. ШЕКСПИР Біз табысқа жеткіміз келетінін білеміз. Құрметті болғымыз келеді. Байлық, мойындату, репутация да жаман емес. Біз осының бәрін де қалаймыз. Алайда мәселе бойсұнудың бізді осыларға апаратын жол екенін біле бермейтінімізде. Доктор Сэм Уиэллс айтқандай, қарапайым болсақ, « бағынышты, жаншылған, именшек, ебедейсіз » көрініп қаламыз деп қорқамыз. Карьерасының орта тұсында Шерманнан өзін қалай сезінетінін сұрасақ, ол өзінің күйін дәл осындай сипаттармен жеткізген болар еді. Ол аса бай болған жоқ. Ұлы майданда жеңіске жеткен жоқ. Аты-жөнін газет мақаласының тақырыбынан көрген жоқ. Азамат соғысының алдында таңдаған жолының дұрыстығына кәміл сеніп, артында келе жатқандар алға озып кетуі мүмкін-ау деп күдіктенген болуы да мүмкін. Бұлай ойлау « шайтанға жаныңды сатқызып » ( фаустық келісім ), таза асқақ мақсаттарды абыройсыз іштарлыққа айналдырады. Бастапқы кезде эго уақытша бейімделгіш болуы мүмкін. Ессіздік қайсарлық ретінде қабылдануы мүмкін. Адасу сенімділік болып, тәрбиесіздік батылдық болып көрінуі мүмкін. Бірақ уақыт бәрін өз орнына қояды.
Өйткені өз өмірі туралы толғана келе ешкім де: « Жігітім, эго осылай етуге тұрарлық », – деп айтып көрген жоқ. Өзіңізге деген сеніміңіз жайлы ішкі тартыстар белгілі радио жүргізушісі Айра Глассаның « Талғам мен таланттың жарылуы » деген танымал тұжырымын еске түсіреді. Бірақ бұл бір саңылау секілді – алғашқы екі жылда жасағаныңның бәрі онша жақсы болмайды. Дәлірек айтсақ, айтарлықтай жақсы дей алмаймыз. Жақсы жасауға қанша талпынғаныңмен, керемет болып шықпайды. Бірақ бұл ойынға бізді талғамымыз араластырады, ал ол соншалық жаман емес ». Дәл осы саңылаудан қарасаңыз, эго әжептәуір жұбаныш болып көрінуі мүмкін. Өзіне, жұмысына назар салғанда олардың шындықтан алыс екенін көру кімге ұнайды дейсіз? Сондықтан біз шу көтереміз, жеке басымызды жоғары бағалап, құмарпаздық жетегімен ащы шындықты бүркемелейміз. Немесе кемшілігімізді мойындап, оған қарсы тұруға уақыт табамыз. Қай жағынан таланттымыз, қай жағынан әлі де өзімізді жетілдіруіміз керек екенін нақты белгілеп, мойындауға, содан кейін бұл саңылауды бітеуге мүмкіндік жасауымызға болады. Сөйтіп, қалған бүкіл өмірімізге азық болатын жағымды әдеттер қалыптастыра аламыз.
Шерманның кезінде эго еліктіргіш болса, қазіргі дәуірде біз « Тур де Франс » жарысына қатысу үшін 1999 жылы жаттығып жүрген Лэнс Армстронг сияқтымыз. Біз BALCO клиникасына бару-бармауды талқылап жатқан Барри Бондспыз [ 4 ] Бәрін өркөкіректік пен жалғандықтың сүзгісінен өткізу барысында қандай жолмен болсын жеңістің маңызын жөнсіз дабырайтып көрсетеміз. Сонда біз онсыз жеңіске жету мүмкін емес екен деп ойлаймыз. Шын мәніндегі асқақ мақсаттар дегеніміз – алаңдататын фактордарға назар аудармай, байсалды, сенімді болу, өмірге тура қарау, алға жылжу. Басқалар балдаққа сүйене берсін. Бұл шынайы болу жолындағы оңаша күрес. Немесе: « Өзіммен-өзім боламын, өзімнің ең үздік нұсқам боламын. Ол қаншалықты қатігез болса да, осы ұзақ ойынға ден қоямын ». Болу керек емес, жасау керек. Шерманға елі мен тарихы көбірек мұқтаж болып отырған кезеңде оған дәл осындай таңдау берілді. Дұрыс таңдау кейін оның иығына түскен ауыр жауапкершілікті лайықты орындап шығуына мүмкіндік берді. Осы үнсіз сында ол өзінің өршіл де төзімді, жаңашыл, бірақ бетпақтықтан ада, батыл әрі қауіпсіз жеке тұлғасын қалыптастырды. Ол нағыз көшбасшы болды. Сондай болуға сіздің де мүмкіндігіңіз бар.
Басқаша жасау үшін мақсатқа жету жолында адуынды болуыңыз керек. Болашақ сізді сынайды, бірақ сіз оның қандай қасиеттерді бағалайтынын білмейсіз ғой. Эго – табыстың қатігез туысы. Сіз оның мәнін қазір түсінесіз. II-БӨЛІМ ТАБЫС Міне, біз тынбай талпынып, таудың шыңына да жеттік, тіпті олай болмаған күнде де шың көрініп тұр. Енді біз жаңа сынақтар мен кедергілерге кезігеміз. Әлі табанымыздан нық тұрған жоқпыз. Табыс неге осынша құбылғыш? Эго оны азайтады. Жедел күйреу де, біртіндеп шіру де кез келген уақытта болуы мүмкін. Біз білім алуды қоямыз, өзгелерді тыңдамаймыз, сөйтіп, ең маңызды нәрсені түсінуден ажыраймыз. Өзіміздің және бәсекелестеріміздің құрбаны боламыз. Парасаттылық, ашық болу, ұйымдаса білу, мақсат қою – ең ұлы реттеушілер. Олар жетістіктермен, атақ-даңқпен бірге келетін эго мен менмендікті байсалды қалыпқа түсіреді. КЕЗ КЕЛГЕН ТАБЫСТЫҢ ДҰШПАНЫ – ЭГО Біздің еліктеуімізге екі түрлі мінез-құлық қатысады: біріншісі – мақтангер атаққұмарлық пен көпе-көрінеу ашкөздік, екіншісі – байсалды қарапайымдылық пен әділеттілік. Бізге екі түрлі үлгі, екі түрлі картина беріледі.
Мінез-құлқымызды айқындауға екі түрлі үлгі ұсынылады: бірі – тартымды әрі бояуы қанық болса, екіншісі – әділ әрі дұрыс саналатын модель. АДАМ СМИТ 1924 жылдың қаңтарында табысты өнертапқыш, құрал-жабдықтар магнаты Говардтардың үлкені – Хиуз іскерлік кездесуде отырған жерінде қайтыс болды. Елу төрт жасында жүрек талмасынан кетті. Оның сабырлы, біртоға, сыртқа көп шығып көрмеген он сегіз жастағы ұлы құны миллион доллар болатын мұнай ұңғымасын бұрғылау келісімшарттары мен патенттері бар Hughes Tool компаниясының төрттен үшіне мұрагер болып қалды. Қалған акция отбасының басқа мүшелеріне магнаттың өз өсиеті бойынша берілді. Көпшілік ерке бала деп білетін кіші Хиуз ешкімнің ойына кіріп шықпаған көреген болып шықты. Отбасының басқа мүшелерінің қолындағы үлесті сатып алып, компанияға толық бақылау жасау керек деп шешті. Заң жүзінде әлі жасөспірім саналғанымен, басқалардың қарсылығына қарамастан, акцияларды сатып алуға өзінің жеке активтерін және компанияның бар қаржысын пайдаланды, осылайша келесі жүз жыл ішінде миллиард доллар ақшалай табыс әкелген бизнесті бір ортаға шоғырландыра білді. Бұл бизнесте мүлдем тәжірибесі жоқ, жолын жаңадан бастаған жас жігіт үшін батыл қадам еді. Дәл осындай батылдықпен ол қызмет жолында тарихтағы ең бір арсыз, ысырапшыл, арам бизнесті қалыптастырды.
Хиуз басшылық еткен жылдарда алып компания капиталистік кәсіпорыннан гөрі қылмыстық топқа көбірек ұқсайтын. Хиуздың дарынды, көреген, дана болғанын жоққа шығаруға болмайды. Ол механиканы мықты білетін, сол кезеңдегі авиацияда ең батыл ұшқыштардың бірі болды. Ал бизнесмен және режиссер ретінде сол салаларда ауқымды, кең көлемдегі өзгерістер жасауға ғана емес, бүкіл Американы өзгертуге қабілетті болды. Егер оның ақыл-ой мүмкіндігін өзі жиі жүгінген аңыздан, жылтырақ пен жарнамадан ажыратып алар болсақ, жүздеген миллион доллар байлығын желге шашқан, соңында мүсәпір күйге түскен эгоист бейнесі ғана қалар еді. Оны мұндай күйге ұшыратқан – күтпеген жағдай немесе бәсекелестері емес, өзінің іс-әрекетінің салдары. Егер оның әрекеттерін ерлік деп айтуға болатын болса, сол ерлікті қысқаша шолсақ, ол бізге сұрықсыз сурет болып көрінер еді. Әкесінің құрал-жабдық компаниясын толық бақылауына алғаннан кейін ол компанияны бірден назардан тыс қалдырды, оны тек кіріс ақша ғана қызықтырды. Өзі Хьюстоннан кетіп қалды, сол кеткеннен компанияның штаб-пәтеріне қайтып оралған жоқ. Лос-Анджелеске орнығып, сол жерде кинопродюсерлікпен айналысып, танымал болуға талпынды. Жатыпішерлікпен акцияларын сатып, 8 миллион доллардан астам активін жоғалтты, сөйтіп, нарық алапат тоқырауға таяп қалды.
Оның ең атақты фильмі « Тозақ періштелері » үш жыл түсіріліп, оған 4,2 млн доллар жұмсалды, ал шығыны 1,5 млн доллар болды, осылайша құрал-жабдык, өндіретін компанияны банкрот жағдайына алып келді. Бұл жағдайдан сабақ алмаған Хиуз 1930 жылдардың басында Chrysler акцияларынан тағы 4 МИЛЛИОН долларын жоғалтты. Мұнан соң бәрін ысырып қойып, авиация бизнесіне ден қойды, Hughes Aircraft Company деп аталатын әскери қорғаныс мердігерлігін құрды. Хиуздың өнертапқыш ретіндегі тамаша жетістіктеріне қарамастан, оның құрған компаниясының тағдыры ауыр болды. Екінші дүниежүзілік соғыс кезіндегі сәтсіз аяқталған, құны 40 миллион долларлық екі келісімшартының ауырлығы бүкіл америкалық салық төлеушілер мен Хиуздың иығына түсті. Соның ең атақтысы Хиуз өзі « Геркулес » деп атаған « Жасыл қаз » ұшағы еді. Бұл әлемдегі ең үлкен ұшақты жасап шығуға 20 миллион доллардай қаржы жұмсалып, бес жыл уақыт кетті. Алайда ол су үстінен небәры 70 фут биіктікте бір-ақ рет әрең ұшып өтті. Мұнан соң бұл ұшақ Хиуздың талап етуімен ЛонгБичтегі қоймада ондаған жыл бойы қаңырап тұрды, оған 1 миллион доллар жұмсалды.
Хуиз кинобизнестегі талпынысын еселеуге кірісіп, RKO киностудиясын сатып алды, бұл оған 22 миллион доллар шығын әкелді ( компания қызметкерлерінің саны бірнеше жылдың ішінде 2000-нан 500-ге дейін қысқарды ). Бизнестерден, құрал-жабдық шығаратын компаниядан шаршағаны секілді, Хиуз қорғаныс саласындағы келісімшарттардан да бас тарып, оны басқа басқарушының қолына тапсырды және бұл компания ол кеткеннен кейін өсіп-өркендей бастады. Ойды қайталамау үшін осы жерден тоқтаған жөн болар еді. Онда біз Хиуздың салыққа қатысты жасаған алаяқтығын білмей қалар едік. Құлаған ұшақтары, адамдарды өлімге ұшыратқан жол апаттары, Хиуздың жеке із кесушілер мен адвокаттарға шашқан миллиондары, өзі сахнаға шығарудан бас тартқан жас кино жұлдыздармен жасасқан келісімшарттары, ешқашан тұрмаған үйлеріне жұмсаған шығындары, паранойясы, нәсілшілдігі, көзсіз тәуекелшілдігі, сәтсіз некелері, есірткіге тәуелділігі, дұрыс басқара алмаған тағы да ондаған кәсіпорыны мен бизнесі. Оны бір-ақ нәрсе – көпшіліктің алдында әшкере болып қалу қорқынышы жауапкершілікпен қарауға мәжбүрлеген еді. Өте дұрыс айтады. Расында, Говард Хиуз өзінің абырой-беделіне қарамастан, жиырмасыншы ғасырдың ең нашар кәсіпкерлерінің бірі болды ғой. Әдетте сәтсіздікке ұшыраған осал адам бизнеспен айналысуды қояды, сол кезде сәтсіздіктің шынайы себебі неден туындағанын түсіну қиынға соғады.
Кезінде іш пыстырарлық іс деп көп араласпаса да, әкесі құрған компаниядан түскен тұрақты кірістің арқасында Хиуз бизнесте ұзақ уақыт қала адды, соның арқасында біз оның өзіне, маңайындағы адамдарға, талпынған мақсатына эгосының әлсін-әлсін қандай залал келтіргенін кеңінен бағамдай аламыз. Говардтың ақымақ адамға айналып бара жатқан кезін сипаттайтын бір жайт бар. Биографтар оның сүйікті ақ орындығында жалаңаш, жуынбаған, таранбаған қалпында отырғанын, империясын сақтап қалу мен өзінің масқара құпиясын жасырып қалу үшін адвокаттармен, тергеушілермен, инвесторлармен үздіксіз шайқасқан шағын суреттейді. Бір кезде Kleenex майлықтары туралы бірнеше беттік қисынсыз жазба жазып, тамақ дайындау немесе қызметкерлерінің өзімен тікелей сөйлеспеуі керектігі туралы айтып отырды; мұнан соң тақырыптан күрт ауытқып, кредиторлары мен дұшпандарын басып озуға қатысты тамаша стратегиясы туралы баяндай жөнеледі. Биографтардың айтуынша, оның санасы мен бизнесі қақ жарылып екіге бөлінгендей еді. Кімде-кім эгоның, жоқ қылудың үлгісін іздесе, бір қолымен мақсатқа жету жолында әрекет етіп, екінші қолымен оны бұзу үшін тынбай жұмыс істеген осы адамның кейпінен артық мысал табыла қоймас. Говард Хиуз де біз сияқты, ақымақ емес, ақыл-есі сау адам еді.
Ішкі эго жарақатының асқынуы, эгосын қоректендіруі мен көзсіз тәуекелдері оны біз ұғына бермейтін күңгірт жайттарға алып барды. Хиуздың санасы сәулеленген сәттер де болды. Ондай кезде Хиуздың ақылы сыртқа лықсып төгіліп, үздік қадамдарын жасаған еді. Бірақ мұндай сәттер барған сайын азая берді. Ақыр соңында құмарлығы мен жарақаты сияқты эгосы кіші Хиуздың түбіне жетті. Сіз көргіңіз келсе ғана көре аласыз. Бүлікшіл миллиардерді, әдеттен тыс адамды, бүкіл әлемге танылып, атағы жайылған жанды көргенде: « Мен де осындай болсам ғой », – деу бізге әддеқайда тартымды да қызық болар еді. Бірақ олай емес. Говард Хиуз да өзге байлар сияқты өзіне-өзі жасаған жындыханада қайтыс болды. Ол ерекше қуанышты сезіне алмады. Қолында барды пайдаданған жоқ, тек жұмсауды білді. Ол қаншама талантын, батылдығын, энергиясын рәсуа етті. Аристотель ізгі істер мен ілім-білімсіз « тағдырдың тартуын көтеру оңайға соқпайтынын » айтқан. Хиуздың өмірінен сабақ алуымызға болады, өйткені ол тумысынан өзіне тиесілі болған дүниеге ие бола алмады. Ол шамның жарығына үздіксіз талпынғанымен, әрі қанша жерден жайсыз болғанымен, оның буырқанған өмірі бізге өз шамамызды біліп, табыспен, сәттілікпен күресімізді көруге мүмкіндік береді.
Оның шексіз эгосы және Голливуд, қорғаныс өнеркәсібі, Уолт Стрит, авиация өнеркәсібіндегі әрекеттері әрқайсымызда кездесетін жан күйзелісін ретімен сыртқа шығарып отырған адамның ішіне үңілуге мүмкіндік береді. Әрине, ол мұндай бұралаң жолмен жүрген тарихтағы жалғыз адам емес. Сіз де оның бағытымен жүресіз бе? Кейде өрлеу барысында эго тыншиды. Кейде идеяның күшті болатыны немесе уақыттың қолайлы болатыны соншалық ( адам байлықтың арасында не биліктің биігінде өмірге келеді ) – бұл оны уақытша көтеріп тұруы мүмкін немесе шексіз эгоның есесін толтыруы ықтимал. Чемпионатта жаңа ғана жеңіске жеткен команданың көңіл күйі секілді эго біздің ақыл-ойымызбен ойнай бастайды, ең алдымен, бізді жеңіске жетелеген еркімізді әлсіретеді. Біз империялардың түптің түбінде құлайтынын білеміз, сондықтан неге бүліну алдымен үнемі олардың ішінен басталатыны туралы ойлануымыз керек. Харольд Дженин – белгілі бір деңгейде заманауи халықаралық конгломератты жасаған бас директор. Ол сатып алу, біріктіру мен қосып алу арқылы ( шамамен 350-ден астам ) ITT деп аталатын шағын компания құрды. Бұл компанияның кірісі 1959 жылы 1 миллион доллар болса, Харольд зейнеткерлікке шыққан 1977 жылы 17 миллиард долларға жетті. Кейбіреулер Дженинді эгоист дейді.
Қалай болғанда да, ол сол саладағы эгоистіктің салдары жайлы айтып, басшылықты одан сақтандырып отырған. Корпоративті Америкадағы « ақылсыздар » дәуірінде ішімдікке әуестік мәселесі өте өзекті еді, бірақ эгоистіктің де онымен тамыры бір, ол – сенімсіздік, қорқыныш, ащы шындыққа тура қарай алмау. Өзінің еш жамандық жасамайтынына алғаусыз сенетіндіктен қоластында жұмыс істейтіндерге қауіп төндіре бастай­ды », – деп жазды ол мемуарында. Біз бір нәрсеге қол жеткіздік дейік. Өзімізге лайықты баға бергеннен кейін: « Мен кереметпін. Мен үздікпін. Ереже маған арналмаған », – деп ойлаймыз. Басқарылатын адамсыз ба, басқарушысыз ба? Сіз кімсіз? Шынайы құндылықтарсыз табыстың ғұмыры қысқа. Жылтырақтан гөрі салмақты нәрсеге қол жеткізіп қана қоймай, оны ұзағырақ уысымызда ұстағымыз келсе, эгоның бұл жаңа түрімен қалай күресу керектігі, оған қандай құндылықтар мен ұстанымдар қажеттігі жайлы ойланатын кез келді. Табыс адамды мас қылады. Табысты ұстап тұру үшін сергек болу керек. Бәрін білеміз деп ойласақ, ештеңе үйрене алмаймыз. Өзіміз тудырған мифке немесе сыртқы әлемнің шуы мен бос сөзіне елітпей, ғаламның өзара байланысының кішкентай бір бөлшегі екенімізді ұғынуымыз керек.
Бұдан бөлек өзімізге емес, ісімізге қатысты ұйым мен жүйе құруымыз керек. Хиузға қатысты кесімді үкім айтылды. Эго оны өлтірді. Белгілі бір кезеңдерде бізді дәл осындай үкім күтіп тұрады. Карьера жолында Хиуз және басқа да адамдар жасаған таңдаумен сіз де бетпе-бет келесіз. Империяңызды басынан бастап өзіңіз құрдыңыз ба, әлде ол сізге мұраға қалды ма, сіздің байлығыңыз қаржылай ма, әлде баппен өсірілген тек талантты адамдарға тән нәрсе ме?! Сіз осыны оқып отырғанда дәл қазір энтропия оны жоюға талпынып жатыр. Табысыңызды көтере аласыз ба? Әлде ол бұрын-соңды өміріңізде кездескен оқиғаның ең нашары ма? ӘРДАЙЫМ ШӘКІРТ БОЛЫП ҚАЛ Мен кездестірген әр адам қандай да бір сәттерде менің ұстазым болды, өйткені мен олардан үйрендім. Ральф Уолдо Эмерсон Тарихта Шыңғыс хан туралы қанішер, өркениетке қауіп төндірген рақымсыз жаулаушы деген аңыздар қалды. Мұндайда Азия мен Еуропаға жорық жасаған, тонау мен зорлық-зомбылық жасауда ештеңеден тайынбаған, қарсы кездескен адамдарды ғана емес, жолындағы мәдениет атаулыны да қырып-жойған моңғол ордасын есімізге түсіреміз. Мұнан соң көшпелі әскері секілді түнерген бұлт та тарихтан ізім-ғайым жоғалды, өйткені моңғолдар тарихта қалатын ештеңе жасаған жоқ.
Осы айтылған көзқарас барлық эмоциялық бағалау секілді, шындықтан аса алшақ болмауы керек. Шын мәнінде, Шыңғыс хан тек қана бір кезде өмір сүрген ұлы әскери ақыл-ойдың иесі ғана емес, ол мәңгілік шәкірт болды, көбіне өз империясы кезіккен мәдениеттердегі үздік технологияларды, әдіс-тәсілдерді, жаңашылдықты сіңіріп алудың арқасында таңғаларлық жеңістерге жетті. Шыңғыс хан хандық құрған кезде және оның әулеті басқарған бірнеше жүз жылда оларға тиесілі бір тәсіл болса, ол өркениет жауһарларын өзіне сіңіруі еді. Шыңғыс хан басқарған моңғолдар үздік мәдениеттерді аяусыз тонады, иеленіп алды. Моңғолдарда технологиялық өнертабыс та, әдемі ғимараттар да, тіпті ұлы моңғол өнері де болмағанымен, әр соғыс сайын жауларынан олардың мәдениетін, басқа да жаңа бірдеңелерді сіңіріп отырды. Шыңғыс хан данышпан болып туған жоқ. Есесіне, бір биографтың айтуынша, оның бойында « тәртіп пен мақсаткерлік еркіне бағындырылған прагматикалық үйрену, эксперименталдық бейімделу, жағдайды үнемі қайта қараудың тұрақты циклы » болды. Шыңғыс хан әлемдегі ең ұлы жаулаушы болды, өйткені басқа жаулаушыларға қарағанда ол жаңаны үйренуден талмайтын. Хан алғашқы даңқты жеңісіне әскерін он адамнан топтастырып, әскери бөлімшелер ретінде қайта құруының арқасында жетті.
Бұл әдісті ол көрші түркі тайпаларынан үйреніп, моңғол әскерін бейсаналы түрде ондық жүйеге көшірді. Мұнан кейін оның қанатын кеңге жайған империясы тағы бір бұрын көрмеген жаңа « технологияға » – қала қақпаларына кезікті. Таңғұттарға [ 5 ] жасаған шабуылы кезінде қорғаныс қалаларына қарсы соғысу және қоршау стратегиясы жайлы алғаш рет біліп, тиісті тәжірибені тез-ақ меңгеріп алды. Кейін қытай инженерлерінің көмегімен өз сарбаздарына қала қабырғаларын бұза алатын қоршау көлігін жасауды үйретті. Чжурчжэндерге [ 6 ] қарсы жорықта жүрек пен ақылды жаулап алудың маңызын түсінді. Ол өзі басып алған жерлердегі ғалымдармен, танымал отбасылармен бірлесе жұмыс істей отырып, сол жерлерді сақтап қалды және басқара білді, көптеген империя бұрын мұндайға қол жеткізбеген еді. Мұнан соң басып алған әрбір елі мен қалаларында ең ақылды астрологтерды, жазушыларды, дәрігерлерді, ойшылдарды, кеңесшілерді – өз әскеріне көмек көрсете алатын және оны күшейте алатындардың бәрін маңайына шақырды. Оның әскері өзімен бірге осы мақсатта ғалымдар мен аудармашыларды алып жүрді. Бұл дәстүр ол өлгеннен кейін де жалғасты. Моңғолдар өзін тұтастай тек әскер ісіне бағыттады десек те, олар өздері жолықтырған шеберлерді, саудагерлерді, ғалымдарды, әртістерді, аспаздар мен білікті мамандарды пайдаланды.
Моңғол империясы діни еркіндігімен ерекшеленді, ең алдымен идеяларға, өзге мәдениеттерге деген құштарлығымен көзге түсті. Ол Қытайға лимонды алғаш рет жеткізсе, қытай кеспесін Батысқа апарды. Парсы кілемдерін, немістің тау-кен технологиясын, француздың металл өңдеу өнерін және исламды жан-жаққа таратты. Әскер ісіне төңкеріс әкелген зеңбірек қытайдың оқ дәрісі мен мұсылман отшашуы және Еуропаның темір бұйымдарының қосындысынан шыққан делінеді. Оларды біріктірген – моңғолдардың жаңа идеяны үйренуге деген құштарлығы. Біз алғашқы табысқа жете бастағанда жаңа жағдайларға тап боламыз, алдымыздан жаңа мәселелер шыға бастайды. Енді ғана шен алған сарбаз саяси өнерді үйренуі керек. Сатушы – басқару өнерін, құрылтайшы – уәкілеттілігін тапсыра алуды, жазушы – өзгелерді түзете алуды, күлдіргі – көп алдында өзін қалай ұстауды, мейрамхана иесі болған аспаз тұтас бизнесін қалай басқаруды меңгере алуы керек. Бұл даңғойлық емес. Сутегі бомбасын жасауға көмектескен физик Джон Уилер: « Біздің білім жинаған аралымыз қаншалықты өссе, надандық жағалауымыз да соншалықты өсе түседі », – деген екен. Басқаша айтқанда, жеңістері ханның ақылын арттырып қана қоймай, бұрын жолықпаған жаңа жағдайларға кез қылды.
Тіпті бұрынғыдан көп біліп, көп ұғына бастасақ та, өзіміздің аз білетінімізді түсіну үшін мойындауға қабілетті болуымыз керек. Осы ретте Сократтың: « Менің білетінім – ештеңе білмейтінім », – дегені еріксіз еске түседі. Табысымызбен бірге шын мәніндегі білетінімізден көп білетін жалған түр жасауға мәжбүрлейтін қысым да ұлғаяды. Бәрін білетіндей боп көрінеміз ( Scientia infla – білім үрленеді ). Бәрі дайын, бәрі қорғалған деп ойлаған кезде өзімізге қауіп тудырып, тәуекелге барамыз. Ал, шын мәнінде, білімді меңгеру мен ұғыну үздіксіз қозғалыстағы үдеріс. Шындықты қабылдауымызға көмектеседі. Өз жолымызда тұрып қалмаймыз... Біреудің шын мәнінде қарапайым екенін қалай анықтау керегін білесіз бе? Оны анықтайтын бір жол бар: олар өзін тұрақты бақылай отырып, ақылына құлақ салып, үнемі жетілумен болады. Бұған дейін не істегеніңіз, қандай табысқа жеткеніңіз маңызды емес, сіздің әлі де шәкірт бола алатыныңыз маңызды. Егер үйренуден жалықсаңыз, онда өзіңізді әлден өлімге байлағаныңыз. Бастапқы кезде ғана шәкірт болу жеткіліксіз. Бұл өмір бойына жалғасатын ұстаным болуға тиіс. Бәрінен үйреніңіз, бәрін үйреніңіз.
Жеңілген адамдардан да, жеңген адамдардан да, сіз ұнатпайтын, тіпті жау көретін адамдардан да үйреніңіз. Әр қадамыңызда, өміріңіздің әр кезеңінде үйренуге мүмкіндік бар, тіпті ол түзету сыныбындағы сабақ болса да, оны қайта-қайта тыңдауға эгоның кедергі келтіруіне жол бермеуіміз керек. Интеллектімізге сенімді болу арқылы өзімізді ақымақ сезінбеуге ( оқуға деген және білетінімізді қайта қарауға қажеттілікті сезінбеуге ) кепілдік беретін жайлы аймақта жиі тұрақтап қаламыз. Бұл біздің ұғымымыздағы түрлі әлсіздікті өзімізден жасырады, бірақ кейін уақыт өтіп кеткендіктен бағытты өзгерту мүмкін болмай қалады. Міне, дәл осы жерде жаза тартасыз. Әрқайсымыз шеберлікке жету жолында қандай да бір қатерге кезігеміз. Эго жартас басындағы дабыл үні секілді, тыныштандыратын, сендіретін ән салады, бірақ ол ақыр аяғы кемені апатқа ұшыратуы мүмкін. Эгомыздың үйреніп болдық деп айтуына жол берген кезден ізденіс тоқтайды. Сондықтан да Фрэнк Шамрок: « Әрдайым шәкірт болып қал », – деген болатын. Бұл ізденіс ешқашан бітпейді деген сөз. Мұның шешімі қаншалықты қарапайым болса, бастапқыда соншалықты жайсыз. Өзіңізге беймәлім тақырып туралы кітапты қолға алыңыз. Ең білімсіз адам өзіңіз екенін сезіндіретіндей бір бөлмеде жалғыз қалыңыз.
Тереңге тамырланып кеткен ұстанымдарыңыз таласқа түскен кезде қорғаныс реакциясын сезінесіз, ал осыған өзіңізді саналы түрде душар етуге қалай қарайсыз? Санаңызды өзгертіңіз. Маңайыңызды өзгертіңіз. Әуесқой қорғанады. Ал кәсіпқой үйренгенді ( кейде тіпті көрсету үшін де ) дұрыс көреді, мұндай адамдарға қарсы шығу мен мойынсұну ұнайды, олар білім алуды үздіксіз әрі шексіз үдеріс деп қабылдайды. Әскери өнердің, тіпті жалпы алғанда адамдардың да біршама бөлігі құндылықтарды басқаға мәжбүрлі түрде телуге, өздері кезіккен нәрселерді бақылауға тырысады. Әр жағдайды объективті түрде салмақтап, қажет болса бұрынғы тәсілді жаңасына ауыстыра алу қабілеті моңғолдарды басқалардан ерекшелендіріп тұрды. Барлық ұлы іс осылай басталып, бірақ артынан бірдеңелерге ұласып кетеді. Неге бұлай болады? Неге бизнес өзгеріп, бейімделе алмайды? Өйткені белгілі бір деңгейде олар үйрену қабілетін жоғалтып алған. Олар шәкірт болудан қалған. Мұндай жағдай сіздің басыңыздан өткенде біліміңіз азая бастайды. Ұлы менеджер, бизнес ойшылы Питер Друкер үйренгенді қалаудың аздық ететінін айтады. Даму сатысына қарай адамдар қалай үйренетінін түсініп, бұдан әрі тұрақты үйренуге ықпал ететін процестерді белгілеуге тиіс. Олай етпеген жағдайда өзімізді үдерісті надандыққа оп-оңай байлап береміз.
ӨЗІҢЕ ӨТІРІК АЙТПА Миф өмірде мифке айналмайды, оны қайталап әңгімелегенде мифке айналады. Дэвид Mapанисс 1979 жылдан бастап футбол жаттықтырушысы, бас менеджер Билл Уолш футболдағы, мүмкін, тіпті кәсіби спорттағы ең бір артта қалған 49ers командасын небәрі үш-ақ жылда Супербоул жеңісіне жеткізді. Уолш Ломбарди трофейін басынан асыра көтергенде өз-өзіне о бастағы жоспары NFL тарихындағы ең жылдам өзгерісті жасау болғанын айту, әрине, қызық болар еді. Ондаған жыл өткеннен кейін мемуар жазып жатқан кезінде де мұның жоспар екенін айту алдарқату болып көрінер еді. Оқиға өте қызықты, себебі төңкеріс пен қайта жаңғыру алдын ала тыңғылықты жоспарланған. Барлығы да дәл Уолштың ойлағанындай болуы оның соншалықты мықтылығы мен талантын көрсетсе керек. Солай деген болса, оны ешкім де кінәлай қоймас еді. Алайда ол қиялына ерік берген жоқ. Суперкубокта жеңіске жетудің қандай да бір кестесі бар-жоғын сұрағанда, Уолштың не деп жауап бергенін білесіз бе? Ол әрдайым « жоқ » деп жауап берді. Өйткені кез келген нашар команданы қабылдаған кезде алға үлкен мақсаттар қоюдың өзі ақымақтық болып көрінеді. Уолш келердің алдында бір жыл бұрын 49ers командасы 2 рет жеңіске жетіп, 14 рет жеңілген еді.
Ұйымдастыру әлсіреп, командадағы адамгершілік құндылық қожырап, үміті үзіліп, жеңіске деген жігері қалмаған еді. Уолш келген алғашқы кезеңде олар он төрт ойында жеңілді. Екінші жылы қолынан іс келетініне сенімі азайып, кетуге шақ калды. Ақыры, клубқа жетекшілік еткеніне жиырма төрт ай болғанда ( ол кетіп қалды деп саналған бір жылдан сәл асқан кезде ) ол сол жерден табылып, Супербоулды жеңген « данышпан » атанды. Бұл қалай болды? Бұл жеңіс қалай « жоспарға » кірмей қалды? Оның жауабы мынада – Билл Уолш команданы толық бақылауына алғанда жеңіске жету деген ойға байланып қалған жоқ. Оның есесіне өзі жасаған « өнімділік стандартын » енгізді. Атап айтқанда, бұл – не істеу керек, қашан істеу керек және қалай істеу керек деген ереже. Уолшта базалық деңгейде бір ғана тәртіп болды, оның өзі осы стандартты енгізуге арналды. Ол ұсақ-түйекке көп мән беріп кеткендей көрінеді. Ойыншыларға алаңда отыруға рұқсат берілмеді. Жаттықтырушылар галстук тағып, жейдесін түзеп жүруі керек болды. Әрқайсысы тәртіпке сөзсіз бағынуы керек еді. Спорттағы шеберлікке жету басты шарт болды. Киім шешетін жер таза әрі мұнтаздай болуға тиіс.
Темекі шегу, ұрыс-төбелес дегенге жол берілмеді. Квотербектерге допты қайда, қалай ұстау керектігін айтты. Лайнмендерге [ 7 ] 30 жеке сыни жаттығу өткізді. Доп беру бағыты бақыланып, әрбір дюйміне дейін есептелді. Жаттығулар тіпті минутына дейін белгіленді. Егер бұл жерде әңгіме бақылау туралы деп ойласақ, қателесеміз. Іс-әрекет стандарттары кемелдікке жетуге бағытталды. Сыртынан қарағанда қарапайым көрінетін, бірақ қатаң стандарттар болжампаздық пен билікке ұмтылудан әддеқайда маңызды еді. Оның ойынша, егер ойыншылар әрбір детальға мән берсе, « есеп ашудың да ауылы алыс емес ». Жеңіс өз аяғымен келеді. Уолш бұл стандарттардың ақыр аяғы жеңіске жеткізетінін білді және соған сенімді болды. Сонымен қатар ол сол жеңістің нақты қашан келетінін айта алмайтынын түсінген байсалды жан еді. Тарихтағы басқа жаттықтырушыларға қарағанда, оған жеңіс ерте келді ме? Бұл ойынның кездейсоқ бетбұрысы еді. Бұл оның ерекше көреген болғанынан туындаған жоқ. Шындығында, екінші кезеңде жаттықтырушылардың бірі клуб иесіне Уолш ұсақ-түйекке байланып қалған, жеңіске жетуді мақсат етпейді деп шағым айтыпты. Уолш бұл жаттықтырушыны өсек айтқаны үшін жұмыстан шығарып жіберді. Біз ұлы империя құрған адамдардың жоспары болды дегенге күмәнсіз сенеміз. Неге?
Өйткені өзіміздің жағымды жоспарларымызды мақұлдағанды қалаймыз. Қандай да бір жақсылық, байлық, құрметке ие болсақ, оны еңбегіміздің лайықты марапаты санағымыз келеді. Егер адам сенгісіз әрі ықтималдығы аз жағдайлар табыспен аяқталса: « Мен сендім. Жұмыс істедім. Күш-қуат жинайтын сәл ғана үзіліс алдым », – деудің орнына, « Иә, мен мұны алдын ала білгем », – десеңіз, ол сандырақ болар еді. Тіпті « Мен осылай болар деп ойлағанмын », – деңіз. Шындығында, сіз білген жоқсыз, білген күннің өзінде ол білгеніңіз ғана емес, сеніміңіз ғана еді. Бірақ адамның өзіне күдікпен қараған кезін кім еске алғысы келеді дейсіз? Өткен оқиғалардың негізінде тарих жасау әр адамға тән. Сонымен қатар бұл қауіпті әрі шындықтан алшақ. Мұндайды ойдан шығару менмендікке алып келеді. Ол әрі қарай өмір сүруге тиіс кезімізде өмірімізді оқиғаларға, өзімізді карикатураға айналдырады. Тобиас Вулф « Ескі мектеп » романында « мұндай түсіндірулер мен оқиғаларды алғашында аз-маз шындыққа жанасатындай етіп шығарып, кейін ол оқиғаны қайта айтқанда оның жаттанды болып қалатыны соншалық – оны әрі қарай зерттеуге мұрша бермейтінін » айтқан еді.
Билл Уолш көзге елеусіз көрінетін « Өнімділік стандартының », шын мәнінде, команданың қайта жаңғыруына, жеңіске жетуіне ықпал еткенін жақсы білді. Бірақ газет мақалаларының тақырыбы үшін бұл өте тартымсыз еді. Міне, сондықтан да ол өзі туралы өзгелердің « данышпан » деген сөздерін елеусіз қалдырды. Мұндай атақ пен аңызды қабылдаудың жеке ләззаты соншалық зиянсыз да емес. Аңыз өткенді өзгертпейді, бірақ болашаққа кесірі тиюі мүмкін. Оның ойыншылары басын жалған оқиғалармен толтырудың қаншалықты қауіпті екенін түсінді. Олар да біз секілді, өздерінің артықшылығын білген соң, ықтималдығы аз бола тұра, жеңіске жететініне сенгісі келеді. Команда алғаш рет Суперкубокқа жеткеннен кейінгі екі кезең қатарынан сәтсіздікке ұшырады, яғни жеңіспен қатар жүретін қатерлі сенім салдарынан 22 ойынның 12-сінде жеңілді. Әлі өзіңіз иелене қоймаған күш-қуатты алдын ала өзіңізге телігенде, міне, осылай болады. Жылдам қол жеткізген жетістік алғашында қуат беріп тұрғандай болғанымен, өзіңіз туралы бәрін айтып тұр деп ойлай бастасаңыз-ақ, оларды азықтандырып тұрған күш-қуатыңыз әлсірегенін байқайсыз. Команда « Өнімділік стандартына » толық қайта оралғанда ғана олар тағы да жеңіске жетті ( үш Суперкубокты жеңіп алды және он жылғы өз конференциясында тоғыз рет жеңді ).
Бастан кешкен оқиғаларын баяндауды тоқтатып, жүктелген мақсатқа ден қойғанда ғана олар бұрынғыдай жеңе бастады. Оның екінші жағы бар: жеңіске жетсеңіз болды, ол сіздің қыр соңыңыздан қалмайды. Әсіресе шың басында тұрғанда эгоға жол беруге болмайды, себебі тігілген ұтыс мөлшері мол, ал сіздің қателесуге құқыңыз жоқ. Бұл кезде тыңдай алудың, кері байланысты естудің, өзіңді жетілдіріп, дамыту қабілетін ұштаудың пайдасы зор. Оқиғалар мен образдардан гөрі фактілер әлдеқайда маңызды. Жиырмасыншы ғасырдағы қаржыгер Бернард Барухтың мынадай бір тамаша қанатты сөзі бар: « Арзан кезде сатып алмауға тырыс, қымбат кезінде сатпауға тырыс. Мұны өтірікшілерден басқа ешкім де жасай алмайды », – депті ол. Адамдардың нарықтағы әрекеттері туралы мәлімдеуіне жиі сенім арта беруге болмайды. Amazon компаниясының негізін қалаушы Джефф Безос мұның арбау екенін айтады. Ол баспасөздің бұл туралы не жазатынына қарамастан, өзінің миллиард долларлық алып компаниясының бірде-бір « жаңалық ашу сәті » болмағанын үнемі есіне алып отырады. Компания құру, нарықта қаржы табу, идея қалыптастыру – ретсіз үдеріс. Егер осының бәрін қандай да бір оқиғамен байланыстырсақ, онда ешқашан болмаған және болмайтын айқын жүйе анықталады.
Табысқа талпынған кезімізде өзге адамдардың бастан кешкен жайттарындағы табысқа алдын ала дайын болу сезімінің туындауына қарсы тұруымыз керек. Табысқа жеткен кезде бәрі де біз жоспарлағандай болды дейтін қалауымызға қарсы тұруға тиіспіз. Мұнда ешқандай ғаламат хикая жоқ. Тек сол оқиға өткен сәтте өзіңіздің сол жерден табылғаныңызды жадыңызда тұтыңыз. Осыдан бірнеше жыл бұрын Google корпорациясын құрушылардың бірі баяндама жасады. Өз сөзінде болашағы зор компаниялар мен кәсіпкерлерді « Әлемді өзгерткің келе ме? » деп сұрақтың негізінде бағалайтынын айтты. Алайда Google өз жолын бұлай бастаған жоқ ( Лэри Пейдж бен Сергей Брин Стэнфордта диссертация жазып жүрген ғылым кандидаттары еді ). YouTube те бұлай басталмаған еді ( оның негізін салушылар теледидар ойлап табайын демеген, жай ғана қызықты бейнеклиптерін бөліскен болатын ). Басқа да нағыз ірі бизнестер олай басталған жоқ. Уолш тұрған қалада бірнеше жылдан кейін инвестор Пол Грэм ( Airbnb, reddit, Dropbox және т.б. Ол стартапты бастапқы кезеңде батыл да ауқымды көзқарастардан сақтандырады. Әрине, инвестор болғандықтан, саланы бұзып-жарып, әлемді өзгертетін, сол арқылы ірі қаржы табатын компаниясының болғанын қалайды.
Олардың « сесті өршіл » идеялары болғанын қалайды, бірақ « Ұлы сапардың жолы елеусіз кішкентай қадамдардан басталатынын » түсіндіреді. Ол эгоның арандатуымен бетпе-бет шабуылға бармауымыз керектігін айтады. Оның орнына кішкене адымның өзін аңдап басып, қозғалыс ретіне қарай бірте-бірте ұлғайтып отыруға кеңес береді. Оның: « Бойыңызды елеусіз кейіпте ұстаңыз », – де­ген тағы бір кең тараған кеңесінің осы тұста айтылар реті бар. Жұмысыңыз бен ұстанымыңыз туралы ойлағанда, осыны негізге алыңыз. Наполеон әйеліне сыйлаған неке жүзігіне « Тағдырдың дегені болсын! » деп ойып жазыпты. Ол тағдырға сенетін, өзінің ең батыл, ең өршіл идеяларын тағдыр арқылы ақтап алатын. Сол себепті де ол тағдыры ажырасуға, қудалауға, жеңіліске, абыройсыздыққа айналғанға дейін жиі-жиі шектен шығып кететін. Сенека: « Ұлы тағдыр – ұлы құлдық », – деген еді. Жұрттың бізге « данышпансың » дегеніне сену қауіпті. Ал менмендігіміздің « мен расында да сондаймын » деуіне ерік беруіміз одан да қауіпті.
Мансаппен бірге жүретін кез келген белгіде де дәл солай, яғни біз нақты бірдеңеге қол жеткізгендіктен де аяқ астынан « режиссер », « жазушы », « ин­вестор », « кәсіпкер » немесе « басшы » болып шыға келдік пе? Мұндай белгілер сізді шындықтан алшақтатып қана қоймай, табысқа жетуіңізге жәрдемдескен стратегияңыз бен өз араңызда да қайшыдық туындатады. Сол сәтте болашақта жетістік өзінен-өзі келетіндей ойлауымыз мүмкін, адайда шындығында, оның тамыры еңбекке, шығармашылыққа, табандыдыққа және сәттілікке байланған. Google-дың төл тамырынан ажырауы ( бағалау мен әлеуетін ғылыми-техникалық прогреспен шатастыруы ) ақыр соңында компанияны аяғын шалыс басуға әкеп соқтырады. Google Glass, Google Plus сияқты жобадардың көпшіліктің көз аддындағы сәтсіздіктері осының айқын айғағы бола алады. Мұндай мысалдар көп-ақ. Әдетте шығармашылық қуатын « шабыттан » немесе « мұңнан » аламын дейтін суреткерлер өз имиджін табанды еңбекпен, шынайы қарбаласпен емес, осындай бүркемелердің айналасында жасайды да, ақыр соңында шыңыраудың түбіне түседі. Нендей іспен айналыссақ та, бұл мәселе бізге де қатысты болып шығады. Ұлы оқиғаларды бастан кешіп жүрген кейіп танытудың орнына, міндеттерімізді орындауға бар күш-жігерімізді жұмсауымыз керек. Онда да жай орындауға емес, сапалы орындауға!
Жалған тәжден бас тартып, бізді осы күнге жетелеп әкелген нәрселермен жұмыс істеуді жалғастыруымыз керек. Өйткені бізді сол ғана ұстап тұра адады. СЕН ҮШІН НЕ МАҢЫЗДЫ? Өзіңізге не ұнайтынын ұға бастау – даналық пен қарттықтың белгісі. Роберт Льюис Стивенсон Азамат соғысының соңында Улисс Грант пен досы Уильям Текумсе Шерман Америкадағы ең құрметті және ең беделді адамдардың қатарында болды. Шындығында, бұл екеуін одақ жеңісінің сәулетшісі десе де болады. Елдің оларға риза болғаны сондай – « қалағандарыңыз өмір бойы сіздердікі » деді. Бұл еркіндік жолын Шерман мен Грант екі түрлі бағытқа қолданды. Бұған дейін біз өмір жолына тоқталып өткен Шерман саясатты жек көрді, президенттікке түсуге үгіттегендердің ұсынысынан бірнеше рет бас тартты. Эгосына ие бола алған Шерман отставкаға шыққан соң Нью-Йоркке кетіп, сол жақта бақытты да бақуатты ғұмыр кешті. Грант бұрын саясатқа мүлде қызықпаған және саяси ойындарды білмегендіктен де генерал ретінде табысқа жеткен еді. Дегенмен Грант мемлекеттік ең үлкен лауазым – президент тағына отырғанды жөн көрді. Елеулі басымдықпен кейін Америка тарихындағы ең бір жемқорлық жайлаған, басынан дауы арылмаған, тиімділігі әлдеқайда төмен әкімшіліктердің бірін басқарды. Өз ісіне берілген, адал адамдардың бірі болды.
Бірақ ол Вашингтонның лас істеріне лайық емес еді, – бірден тәртіп орната бастады. Әбден діңкелеткен екі мерзімнен кейін ол ызалы қалпында, қалайша барлығы осыншалық нашар болғанына таңғалған кейіпте биліктен кетті. Президенттіктен кейін Грант қолындағы бар қаржысын, Фердинант Уорд деген белгісіздеу инвестормен бірлесіп, қаржылық брокерлік бизнес ашуға салды. Шерман досының жағдайына өкініш білдіре отырып жанашырлықпен: « Ол кез келген майданда жеңу үшін қолындағысының бәрін беруге дайын миллионерлермен бәсекелесуге тырысты », – деп жазды. Грант көп нәрсеге қол жеткізді. Бірақ ол да аздық етті. Ол өзіне ненің маңызды екенін, шын мәнінде, ненің мәні бар екенін айыра алмады. Иә, расында да, біз қолда барға ешқашан қанағаттанбаймыз, басқаның қолындағыға біздің де қолымыз жетсе дейміз. Басқалардан артық болғанды қалаймыз. Біз алғашында өзіміз білетіннен, өзімізге маңыздыдан бастаймыз. Бірақ оған қол жеткізе салысымен басым мақсаттарымызды көз алдымыздан жоғалтып аламыз. Бізді эго басқарып кеткенде өзімізді жоғалтып алуымыз мүмкін. Ол өзінің ар-намысы үшін фирманың қарызын жапты. Ең құнды әскери жәдігерлерін кепілге қойып, несие алды. Ол бұл қалауын қанша қиынға түссе де орындады.
Алпыс үш жасында қиналыс пен күйзелістен көз жұмған тік мінезді, адал кейіпкердің күш-қуаты қалайша тез сарқылғанын елестету қиын. Ол өз-өзіне көмектесе алмады, ерік-жігерін бір арнаға бағыттай алмады, сол себепті те даналығының шегінен шығып кетті. Ол сол жылдарда не істей алар еді? Онда Америка басқаша болуы мүмкін бе еді? Қаншама табысқа қол жеткізіп, нендей жетістікке жетер еді? Бұл тұрғыда оның ерекше болуы шартты емес. Бәріміз де ойланбастан, бұлыңғыр әуестікпен, ашкөздікпен, даңққұмарлықпен « иә » дей саламыз, « жоқ » десек, бас тартсақ, бір нәрседен құр қалатындай көреміз. Баға жетпес өмірімізді өзімізге ұнамайтын істерге сарп етеміз, өзіміз қаламаған нәрселер үшін құрмет тұтпайтын адамдарымыздың алдында маңғазданамыз. Неге сөйтеміз? Ол енді айқын болуға тиіс. Эго іштарлыққа апарып соғады, ол кішкентай адамдарды, даңқты тұлғаларды сүйегіне дейін шірітеді. Эго әуестіктің түбіне түсіп, иесін адастырады. Көпшілігіміз өмірде не қалайтынымызды айқын біле бастаймыз. Бізге не маңызды екенін білеміз. Табысқа жетсек, егер ол тіпті ерте келген болса және аста-төк боп келсе, бізді әдеттен тыс жағдайға тап қылады. Аяқ астынан бейтаныс жерден шығамыз да, бағытымызды табу қиындайды.
Мейлі, ол қандай болса да, жетістіктеріңіздің жолымен жылжып, алға ілгерілеген сайын табысты адамдарды соғұрлым жиі кезіктіріп, өзіңізді олардың жанында түкке тұрғысыз сезінесіз. Қанша табысқа жетсеңіз де, эгоңыз бен басқалардың табысы әлі ештеңеге қол жеткізбегендей сезінуге мәжбүрлейді. Дәл осы нәрсені басқалар да басынан кешіреді. Қамшының сабындай ғұмырымыз біткенше, немесе бізге берілген мүмкіндіктердің болмашы саңылауы аяқталғанша бұл цикл шексіз жалғаса береді. Сондықтан басқалардан кенжелеп қалмас үшін бейсаналы түрде қарқынды үдете түсеміз. Ал егер бұл жарысқа әртүрлі адамдар түрлі себеппен қатысып жатқан болса ше? Егер жарыс жалғыз болмаса ше? Шерманның Грант туралы айтқанындай, біз, шын мәнінде, рақатқа бөлемейтін нәрсенің соңына түсеміз. Қалай болғанда да, бұл ұзаққа созылмайды. Сәл аялдай тұрсақ қой... Бәсекелестіктің өмірде маңызды күш екенін анықтап алайық. Нарықтың тамырына қан жүгіртіп тұрған да сол, адамзаттың ең бір жойқын жетістіктерінің артында да бәсеке тұр. Дегенмен жеке-дара кіммен, не үшін бәсекеге түскенімізді анық білуге тиіспіз және өзіміз тұрған кеңістікті айқын сезіне алуымыз керек.
Егер эгоңыз құндылыққа ие болудың жалғыз жолы қазіргі қалпыңыздан да жақсы болу, басқаларға қарағанда көп нәрсеге қол жеткізу деп есептемеген болса ғана қандай жарыстың ішінде жүргеніңізді біле аласыз. Оған қоса, әрқайсымыздың теңдессіз тағдырымыз бен әлеуетіміз бар. Бұл өміріміздің жайын өзіміз анықтап, бағасын да өзіміз бере аламыз деген сөз. Басқаларға көп жаутаңдаймыз, олардың мақұлдауын өзіміз сәйкес болуға тиіс стандарт секілді қабылдаймыз. Соның салдарынан мүмкіндіктерімізді сарп етіп аламыз. Сенеканың айтуынша, « эвтюмия » сөзін үнемі еске алып отыруымыз керек. Ол өз жолымызды сезіну, онымен түйісіп жатқан басқа жолдарға алаңдамай, өз соқпағымызда қала білу деген сөз. Басқаша айтқанда, бұл өзгелерді жеңу емес. Басқалардан артық иелену де емес. Әңгіме өзіміз болып қалуда, алаңдататын, кедергі келтіретін нәрселерге мойын бұрмай, өз ісімізде үздік болуда. Әңгіме өзіңіз бағыт алған жақ туралы. Таңдауыңыз да барынша мол табысқа жетуде. Бары – сол, яғни аз да емес, көп те емес. Айтпақшы, « эвтюмия » ағылшын тілінде « байсалды » дегенді білдіреді. Сіз үшін шын мәнінде не маңызды екенін ойлайтын және одан өзгелерінен бас тарту туралы шешім қабылдайтын уақыт жетті.
Онсыз табысымыз толыққанды болмайды. Немесе одан жаманы – ұзаққа созылмайды. Бұл әсіресе ақшаға қатысты. Егер өзіңізге қанша қажет екенін білмесеңіз, әдетте оның жауабы тез табылады: « Барынша көп керек ». Иә, егер ойланбайтын болсақ, ең құнды энергиямыз бізден алшақтап, банк есепшотын толтыруға бағытталып кетеді. Өзінің құлдыраған сәті жайлы толғанған плагиатор әрі қуғынға ұшыраған журналист Джон Лерер: « Өзіңізге деген сенімсіздік пен амбицияңызды тоғыстыра білген кезде « жоқ » деп айта алу қабілетін жоғалтасыз », – дейді. Бұл мәмілегерліктен алыстатады. Мәміле жасаудың ка­жеті бар ма? Эго бәрін иемденгісі келеді. Жұбайыңызды жақсы көріп тұрсаңыз да, эго сізге басқаға көз салуды бұйырады. Өйткені өзіңізде барды да, өзіңізде жоқты да иеленгіңіз келеді. Эго бір істі енді меңгеріп келе жатқанда, екіншісіне ауысқаныңызды қалайды. Соның салдарынан сіз көп нәрсеге « иә » дейсіз де, ол мүмкіндігіңіздің шегінен асып кетеді. Біз Моби Дикты қуған капитан Ахав секілдіміз, яғни не үшін қуып жүргенімізді енді өзіміз де түсінбейміз. Бәлкім, біз ақшаға басымдық берерміз. Мүмкін, отбасын алға шығарармыз. Мүмкін, бұл ықпал ету мен өзгерту шығар.
Мүмкін, бұл ұзақ өмір сүретін әрі мақсатқа қызмет ететін ұйым құру шығар. Мұның бәрі тамаша себеп. Бірақ сіз нені қаламайтыныңызды, таңдауыңыз не нәрсеге кедергі болатынын білуіңіз керек. Өйткені стратегиялар бір-бірін жоққа шығарады. Бір адам бір мезгілде әрі опера әншісі, әрі поп-идол бола алмайды. Өмір осындай мәмілені талап етеді, ал эго оған жол бермейді. Онда неге осы іспен шұғылданып жүрсіз? Міне, осы сұраққа жауап беруіңіз керек. Бұл жайында тереңірек ойланыңыз. Сонда ненің маңызды, ненің маңызды емес екенін түсіне аласыз. Сонда ғана сіз « жоқ » деп айта аласыз, тіпті түкке тұрмайтын жарыстардан бас тарта аласыз. Сонда ғана « табысты » адамдардың өмірін елеусіз қалдыру жеңіл болады, өйткені, шындығында, олар ондай емес, тіпті сізге қатысты емес, өздеріне қатысты. Сонда ғана сіз Сенека айтқан байсалды сенімділікті дамыта аласыз. Неғұрлым көп нәрсе жасаған сайын мақсат жолындағы адалдықты сақтау қиындай түседі, әрі оған сын көзбен ка­рай бастайсыз. Басқалардың қолындағы анадай-мынадай нәрселер бізде болғанда бақытты болар едік деген аңызға ден қоя бастайды.
Бұл бос қиял ғана екенін ұғыну үшін басыңды тасқа бірнеше рет соғу керек болуы да мүмкін. Біз ара-тұра қандай да бір жобаның немесе міндеттердің дәл ортасынан табыламыз, бірақ ол жерге қалай барғанымызды ұқпай қаламыз. Өзімізді тоқтату үшін батылдық пен сенім керек. Қол жеткізетін нәрсеге не үшін қол жеткізгіңіз келетінін ұғыныңыз. Қарқыныңызды басқысы келетіндерге назар аудармаңыз. Қайта сіздегі барға олар қызықсын, керісінше емес. Өйткені тәуелсіздік деген сол. ҚҰҚЫҚ, БАҚЫЛАУ және ПАРАНОЙЯ Жүйкенің сыр беруге таяп қалғанының алғашқы белгісінің бірі – жұмысыңыздың керемет маңызды екеніне сену. Бертран Рассел Парсы патшасы Ксеркс Грекияға Геллеспонт арқылы баса-көктеп кірген кезде су көтеріліп, инженерлері бірнеше күн бойы тұрғызған көпірді су алып кетеді. Сонда ол суға шынжыр тастап, оған үш жүз арқан байлап, қарғыс айтуға бұйрық берді. Мұнан соң көпір салған адамдардың басын алды. Ұлы тарихшы Герадот бұл көрсетілімді кішірейген « өркөкіректік » деп атады. Әрине, « ақылға сыйымсыз » немесе « сандырақ » деу әлдеқайда орынды болар еді. Бірақ бұл патша тұлғасының бір бөлшегі болатын. Бұған дейін Ксеркс тесіп шығып жол салуға тиіс көрші тұрған тауға хат жазған еді.
Әйтпесе сені теңізге лақтырып тастаймын », – деп жазды. Бұл бізге қызық па? Ең бастысы, аянышты ма? Өкінішке қарай, Ксеркстің қорқытқан сандырағы тарихи ауытқу емес. Ең үлкен әрі ең қауіпті адасу – билік етуге құқығы бар екеніне сенімділік; бақылау және паранойя табыспен, әсіресе билікпен қатар жүреді. Сіз де ақылыңыздан адасып, жансыз заттарды жан біткендей көріп, оларға жаза тартқызбайтын шығарсыз деп ойлаймын. Бұндай ақымақтық сирек кездесетіні қандай жақсы. Өз күшімізді артық бағалау жиі кездеседі. Мұнан соң әлеуетімізден айырылып қаламыз. Ақыр соңында Ксеркс сияқты құбыжыққа айналуымыз бек мүмкін. Ақын Уильям Блейк: « Күндердің күнінде белгілі бол­ған ең зиянды у Цезарьдың лавр тәжінен шыққан », – деп жазды. Табыс біздің басымызды айналдырады. Мәселе ең алдымен бізді табысқа бастап келген жолдың қандай екенінде. Қол жеткізген табыстарымыз көбіне қатқыл күш пен ерік күшін талап етеді. Кәсіпкерлік те, өнер де бұрын-соңды болмаған бір нәрсе жасауды қажет етеді. Нарық жағдайын тізгіндеу бақуаттылық дегенді білдіреді. Чемпион спортшылар бәсекелестерінен өздерінің күшті екенін дәлелдейді. Табысқа жетуді күдікке берілмеу, маңайдағылардың үгітіне еріп кетпеу деп тұспалдауға болады.
Ол белгілі бір тәуекелге баруды талап етеді. Біз кез келген уақытта беріліп кетуіміз мүмкін, бірақ берілмегендіктен осы жерге жетіп отырмыз. Кісі күлерлік жайттармен бетпе-бет келген кездегі табандылық пен батылдық кей сәтте расында да иррационал болады. Егер бәрі дұрыс болса, мұндай үрдісті ақтауға болады. Неге олай болмасын? Адамның: « Іс істелгеннен кейін әлем азды-көпті өзгереді, енді біздің сиқыршыдай күшіміз бар. Біз үлкен болғандықтан, күшті, ақылды болғандықтан осындамыз. Өзіміз сүрген өмірде шындықты жасаймыз », – деп ойлауы заңды. Beanie Babies-тің негізін қалаушы Тай Уорнер миллиардтаған табыс әкелген компаниясы қираудың алдында тұрғанда қызметкерлерінің бірінің сақтандыру сөзін қабылдамай, « Мен Тайдың фирмалық белгісін малдың тезегіне де жапсыра аламын, сонда оны да сатып алатын болады », – деп мақтанған еді. Бірақ ол қателесті. Компания түбегейлі құлдырап қана қоймай, Тайдың өзі түрмеге қамалуға шақ қалды. Миллиардер болсаңыз да, миллионер болсаңыз да, немесе жақсы жұмысқа ерте қол жеткізген жай адам болсаңыз да, сізді осында жетелеп келген шексіз сеніміңіз, сақтық етпесеңіз, артық жүк болуы мүмкін. Талаптарыңыз бен армандарыңыз керемет өмірге жетелеп әкелді ме?
Сіздің күш-қуатыңызға амбицияңыз нәр беріп тұр ма? Ол алғашында шынайы талпыныс күйінде басталады, бірақ бақылаусыз қалдырсаңыз, менмендік пен тоқмейілсуге айналады. Бұл жауапкершілікті өзімізге ала білуімізге де қатысты, ол бірте-бірте бақылауға деген құштарлыққа ұласады. Күдіктенушілердікі дұрыс емес екенін дәлелдегіңіз келе ме? Онда паранойя белгісіне ұшырадым дей беріңіз. Иә, әдеттегі күйзеліс пен бейнет жаңа өміріңіздегі міндеттеріңізбен қатар жүреді. Сіз басқарып жүрген істердің бәрі де адамдардың өкінішті қателігі, бітпейтін, шыға беретін міндеттер, – оған ешкім бізді дайындамайды, сондықтан бұл сезімдерді басқару тіпті де қиын. Жерұйық жанға жайлы болады, ұнамсыз емес деп ойлаймыз. Бірақ маңайыңызға қабырға тұрғызуға жол бермеңіз. Өзіңізді де, өз қабылдауларыңызды да бақылауға алуға тиіссіз. Революциялық арий соғысы кезінде америкалық дипломаттардың бірі ретінде Артур Ли [ 10 ] Франция мен Англияға жіберілген кезде, дипломат Сайлос Динмен [ 11 ], аға мемлекеттік қызметші Бенджамин Франклинмен бірге қызмет ететініне қуанудың орнына, оларға үнемі зығырданы қайнайтын, оларды өзін ұнатпайды деп күдіктенетін.
Бірде Франклин оған хат жазды ( қандай да бір кезеңде осындай хат алуға бәріміз лайықты болған шығармыз ): « Егер осы мінезіңізден емделмесеңіз, қазірдің өзінде белгілері жағынан ұқсас болған ессіздікке ұшырайсыз », – деп кеңес берді. Шамасы, Франклин өзін тамаша басқара алатын болғандықтан шығар, бұл хатты шынайы жаздым деп есептеді. Бірақ хат жолданған жоқ. Ричард Никсонның АҚШ президенті кабинетінен жазылған жазбаларын тыңдасаңыз, онда дәл осындай жиіркенішті естір едіңіз де, оған ешкім жаңағыдай хат жазбағаны өкінішті дер едіңіз. Бұл заң жүзінде өзіне жасауға рұқсат берілген әрекеттерді, өзінің жұмысын ( халыққа қызмет етуді ) бақылауынан шығарып алумен қатар, шынайы өмірді де көзінен таса қылып алған адамның жантүршігерлік көзқарасы еді. Ол өзіне деген сенім мен сұмдық қорқыныштың арасында ақымақтана ауытқып жүрді. Қол астындағыларға құлақ асқан жоқ, сеніміне қайшы келетін сөздің бәрін жоққа шығарды. Ол ешкім де ар-ұяты да « жоқ » деп айта алмайтын қауыздың ішінде өмір сүрді. Генерал Уинфилд Скоттың Құрама Штаттардың сол кездегі әскери министрі Джефорсон Дэвиске жазған хаттары бар. Дэвис бір ұсақ-түйек мәселелерге бола Скоттың мазасын қайта-қайта ала беріпті.
Скотт талайға дейін хаттарын елеусіз қалдырып келіп, ақыр аяғында: « Жасаған соққысы өзіне ғана зиянын тигізетін жарымеске үнемі аяушылық білдіру керек », – деп жазуға мәжбүр болған екен. Эго – қас дұшпанымыз. Ол біз жақсы көретін адамдардың да жанын ауыртады. Клиенттеріміз секілді отбасымыз бен достарымыз да одан зардап шегеді. Наполеонды сынаушылардың бірі: « Ол өзі қол соққанын қалайтын ұлтты жек көреді », – деп жазды. Наполеон француздарды айла-шарғымен бағындыруға болатын кішкентай адамдар деп санады, өзін олардан артық санап, қолдамағандарды жау көрді. Әрбір ақылды адам өз билігі мен мүмкіндігінің шегін білуі керек. Құқық меншігі: « Бұл менікі. Мен оған лайықпын », – деп ойлайды. Осылай өзге адамды алалайды. Өйткені басқа адамның да уақыты дәл өз уақытындай бағалы екенін ол ұғына алмайды. Бізге жұмыс істеуден және бізбен бірге істеуден басқа таңдауы жоқ адамдардың жүйкесін жұқартып, олардың ашуын туғызады. Бұл біздің мүмкіндігімізді асыра көрсетіп, ертеңімізді артық бағалауға алып келіп, қисынсыз дәмелендіреді. Бақылау: « Бәрі – тіпті елеусіз ұсақ-түйек те мен қалағандай болуға тиіс », – дейді.
Бұл өз дегеніңе жету жолында мүгедек қылатын перфекционизмге, миллиондаған мәнсіз күреске айналуы мүмкін. Біз көмегіне жүгінетін, әсіресе өзіміз шектен шықпайынша қарсылық көрсетпейтін момын адамдарды мезі қылады. Әуежай қызметкерімен, телефон арқылы ақпарат берушімен, өтінішімізді қарап жатқан агентпен ұрсысамыз. Соның бәрі не үшін керек? Шындығында, біз ауа райын, нарықты, басқа адамдарды бақылай алмаймыз, күшіміз бен қуатымыз босқа рәсуа болады. Ол менің маңайымдағының бәрі ақымақ деп ойлайды. Жұмысыңа, міндеттеріңе, өзіңе берілу жеткіліксіз деп біледі. Басқалар мені қажытып үлгермей жатып, оларды мен қажыту үшін сыртынан түрлі айла-шарғы ұйымдастыруым керек, ренжіткендерінің қарымын қайтаруым керек деп ойлайды. Әр адамда да осындай ұрыс-керіс, ашу-ыза, бейберекет шиеленіс тудырған басшы, әріптес, ата-ана болуы мүмкін. Ол қалай болды? Соңы немен тынды? Мұндай жағдайда « бірінші нөмірге » үздіксіз көрсетілетін қамқорлық бізге деген өзгелердің қарсылығын туғызуы мүмкін. Олар бұл қылықты шын мәнінде қандай болса, сол күйінде көреді, яғни бұдан әлсіздіктің, қорғансыздықтың, орнықсыздықтың бетпердесін көреді. Ессіздік кезінде паранойя қудалауға жол ашады, адам одан қашуға тырысқанымен, тұтқынынан шыға алмайды.
Табысыңыз туралы армандап, сіз елестеткен еркіндік осы ма еді? Бұл емес пе? Онда тоқтаңыз. ӨЗІҢДІ БАСҚАР Керемет қаситеттерге ие болу жеткіліксіз. Оларды басқара білу керек. Ларошфуко 1953 жылы Дуайт Эйзенхауэр инаугурация шеруінен келіп, Ақ үйдің табалдырығын тұңғыш рет президент болып аттады. Резиденцияға кіргенінде көмекшісі Эйзенхауэрдің қолына « Жасырын әрі құпия » деген белгісі бар бір күн бұрын жолданған екі хат ұстатты. Ол жұлып алғандай: « Маған ашылмаған конверттегі хат әкелмеңдер. Хатты ашатын арнайы қызметкерім бар ғой », – деді. Не деген менмендік? Лауазымы әлден-ақ басын айналдырып тастаған ба? Мүлде олай емес. Эйзенхауэр сыртқа елеусіз көрінетін жайтқа дұрыс назар аударды, поштаның ашылмауы ұйымдастыру жұмысының нашарлығын көрсетті. Бәрі өз қолынан өтуі шарт емес. Конверттегі хат шын мәнінде маңызды деп кім айта алады? Неге оны ешкім тексермеген? Президент ретінде осы лауазымдағы оның ең бірінші кезектегі міндеті – атқарушы билік жұмысын әскери бөлімдердегі сияқты тегіс іскер, тәртіпті қалыпта ұйымдастыру болды. Ол мұны өзі жұмыс істегісі келмегендіктен емес, әркімнің өз жұмысы болғандықтан жасады, адамдарға сенді, онымен айналысуға оларға өкілеттілік берді.
Кейін әкімшілік басшысы да: « Президент ең маңызды істерді атқарады. Мен одан кейінгі маңызды істерді жасаймын », – деп жазды. Қоғам Эйзенхауэрдің гольф ойнайтынын білетін. Шындығында, ол ешқашан да қол қусырып жүрмеген. Бірақ басқаруда қатаң болғандықтан бос уақыты да болды. Ол жедел деген сөз маңызды дегенді білдірмейтінін жақсы білді. Оның жұмысы: басымдықтарды белгілеу, жағдайды кең көлемде ойлау, мұнан соң жауапты адамдардың сол жұмысты атқаруына сенім арту болатын. Көпшілігіміз ел президенті немесе қандай да бір компанияның да президенті емеспіз. Дегенмен өмір сатысындағы қозғалысымыздың жүйесі мен әдеттеріміз бізді осы тұсқа жеткізді, бірақ осы тұста ұстап қала алмайды. Біз бастапқы кезде немесе қатардағы көп адамның бірі болғанда өзімізге тән ерекшелік таныта аламыз, берекесіз жұмыстың орнын табанды еңбекпен және болмашы сәттілікпен толтыра аламыз. Ірі компанияларда бұлай жасай алмайсыз. Егер өзіңізді дамытпасаңыз, ұйымдастыра алмасаңыз, ол сізді тұңғиыққа батырады. Эйзенхауэрдің Ақ үйдегі жүйесіне Джон Делореан құрған атақты автокөлік компаниясындағы футуристік автокөлік маркасын шығару үшін GM компаниясына кеткен кезіндегі жүйені қарсы қоюға болады. Компания күйрегеннен кейін бірнеше онжылдықтардан соң ол өз уақытын белгіледі деп оп-оңай ойлауымызға болады.
Іс жүзінде, оның биікке шырқауы мен құлдырауы – мәңгілік тарих, билікке тойымсыз нарцисс өз болашағын өзі құртты, соның салдарынан өзгелер миллиондаған долларын жоғалтты. Делореан GM компаниясындағы жүйе мен тәртіп өзі секілді тамаша шығармашылық тұлғаны шектейді деп ойлады. Ол жаңа компаниясын құрғанда оның жүйесін әдейі басқаша құрды, бұрыннан қалыптасқан, жалпыға ортақ Қабылданған іскерлік даналық пен тәжірибені айналып өтті. Бірақ Делореан елестеткен еркін шығармашылық алауы жана қоймады. Оның орнына саяси өктем, жұмыс істеу реті бұзылған, тіпті жемқорлық жайлаған ұйым пайда болды. Бұл ұйым өз салмағын өзі көтере алмай қирады, ақыр соңында қылмыс пен алаяқтықтың кесірінен 250 мил­лион доллар шамасында шығынға батты. Делореан « Бас қайда барса, аяқ сонда барады » дегендей, компанияны жоғарыдан төменге дейін түгелдей дұрыс басқармағандықтан, автокөліктері мен компаниясы сияқты өзі де сәтсіздікке ұшырады. Мәселе Делореанның өзінде еді. Эйзенхауэрмен салыстырғанда, ол тұрақты жұмыс істеді және оның әртүрлі нәтижесін көрді. Басшылардың бірі Делореанның жақсы мүмкіндіктерді тани білетін қабілеті болғанын, бірақ оны қалай жүзеге асыру керектігін білмегенін айтты.
Енді бір басшы оның басқару стилін « түрлі түсті шарларды қуалау » деп сипаттады, яғни ол үнемі әр нәрсеге көңіл бұрып, бір жобаны екінші жоба үшін тастап кете берді. Ол дана адам болатын. Бірақ көбіне жалғыз даналық аздық етеді. Делореан эгоға еркіндік берген мәдениет қалыптастырды, мүмкін, мұны әдейі жасаған да шығар. Үнемі табысқа қол жеткізуді өзінің құқығы деп санаған ол, тәртіп, ұйымдастыру, стратегиялық жоспар секілді мәселелерге назар аудармаған да болар. Қызметкерлер жұмысқа қатысты жеткілікті деңгейде нұсқаулық алмайтын, енді бірде оларға ұсақ-түйек жұмыстар үйіп-төгіп берілетін. Делореан уәкілеттілік беруді білмейтін, итаршыларының өзіне көзсіз берілгенін біліктілік пен шеберліктен де артық бағалады. Оның үстіне, үнемі кешігіп әрі көңілі алаңдап жүретін. Басқарушыларға компанияның есебінен қосымша жұмыспен айналысуға рұқсат берілді және басшыға табыс әкелетін қосымша жобаларды іздеп табу үшін оларға ком­пания есебінен ынталандыру жұмыстары ұйымдастырылды. Делореан бас директор болып тұрғанда инвесторлардың, әріптестерінің, тапсырысты жеткізушілердің алдында шындықты үнемі бұрмалайтын. Бұл жаман әдет бүкіл компаниядағыларға жұқты. Сайтан азғырған көптеген адам сияқты, Делореанның шешімдеріне де тиімділік, басқару, жауаптылық емес, бас­ка дүниелер ықпал етті.
GM жүйесін түзеп, соны дәлелдеудің орнына, тәртіпті мүлде бетімен жіберді. Соның салдарынан хаос жайлады, ешкім тәртіп сақтамайтын болды, ешкім ешкімге есеп бермейтін болды, істелген іс тым аз еді. Бәрінің бірден қирап қалмауының жалғыз-ақ себебі – Делореан қоғаммен байланыс жасауда өте шебер болатын. Бұл шеберлік ақауы бар алғашқы көліктер конвейерден түскенше жалғасты. Мәшинелердің өте нашар болғаны айтпаса да түсінікті. Олар жүрмейтін. Бір данасының құны бюджеттен асып кетті. Дилерлер де жеткіліксіз болды. Компанияда бар автокөліктердің өзі жеткізілмеді. Оны іске қосу қасіретке айналды. DeLorean Motor компаниясы сол күйі тұралап қалды. Ұлы көшбасшы болу қиынның қиыны екен. Бұлай деп кім ойлаған? Делореан өз-өзін басқара алмағандықтан, басқаларды да басқара алмады. Сол себепті өзі де, армандары да сәтсіздікке ұшырады. Менеджмент пе? Сіздің креатив, жаңа идеяларыңызға берілген марапат па? Адам болу ма? Иә, уақыт өте келе бәріміз де бір кезде өзіміз қарсылық көрсеткен « үлкендер бақылауымен » айналысамыз. Бірақ көбіне біз оған ызалы кейіпте қараймыз, сосын: « Мен басшы болдым, енді бәрі өзгереді », – дейміз. Эйзенхауэр туралы ойлап көрейікші.
Ол төртінші пре­зидент және әлемдегі ең құдіретті адам болды. Ол өзіне ұнайтын әрекетті жасайтын. Егер ұйымдастыра алмаған болса, басқалары оған көндігуге тура келер еді ( мұндай президенттер көп болды ). Бірақ ол ондай болған жоқ. Елге керегі тәртіп пен жауапкершілік екенін түсінді. Бұл оның жеке басының мәселесінен әлдеқайда биік тұрды. Делореанның жағдайында, басқа да көптеген талантты адам секілді, оның да идеялары өзекті болды. Өте тартымды инновация болғандықтан, ол ойлаған үлгі жұмыс істеуге тиіс еді. Оның ақшасы да, таланты да болды. Соның бәрін бір жерге тоғыстыруға оның эгосы мен берекесіздігі мүмкіндік бермеді. Өз салаңызда табысқа қалай талпынғаныңызға қарай міндеттеріңіз өзгере бастауы мүмкін. Жұмыс істейтін күндеріңіз азайып, шешім қабылдайтын күндеріңіз арта түседі. Көшбасшылықтың табиғаты солай. Бұл ауысым өз тұлғаңызды қайтадан бағалауды, жаңартуды талап етеді. Бұрынғы жұмысыңыздың неғұрлым жағымды, қанағаттанарлық жақтарын ойдан шығарып тастау үшін белгілі бір деңгейде мойынсұнуды талап етеді. Өзіңізді білікті санайтын салада басқалардың да ысылған, маманданған болуы мүмкін екенін, сіздің уақытыңыздан гөрі оның уақыты тиімді жұмсалатынын қабылдай білу керек.
Иә, әрбір ұсақ-түйек іске үнемі араласып отырсақ көңілді болар еді, онда біз өрт сөндіруге қатысқан адам секілді өзімізді маңызды сезінер едік. Ұсақ-түйек әрдайым тартымды көрінеді, мақтау да көп кездеседі, бұл ретте тұтас картинаны көру қиын. Ол әрдайым көңілді бола бермейді, бірақ жұмыстың аты жұмыс. Сіз « Бостың » ойынынан босамай жүргенде тұтас картина жайлы ойлай алмайсыз, сонда ол туралы кім ойлайды? Әрине, « түзу » жүйе болмайды. Кейде жүйе ұйымдастырылмаған күйінде жақсы, кейде қатаң иерархияда тәуір. Мінсіз орындау үшін әрбір жоба мен мақсатқа сай тәсіл керек. Бәлкім, сіз айналысып жүрген іске шығармашылық босаңсу, еркін жағдай қолайлы шығар. Мүмкін, бизнесіңізді алыстан-ақ басқара алатын шығарсыз, немесе бәріңіз бетпе-бет жолыққаныңыз дұрыс болар. Өз салаңыз өзіңізді тірідей түтіп жемей тұрғанда өзіңізді де, өзгелерді де басқарып үйренуіңіз керек. Микроменеджерлер – басқаларды басқара алмайтын, өзіне көп міндет жүктейтін эгоистер. Олар орындайтын уақыт келгенде қызығушылығы басылып қалатын қияли адам секілді. Маңайына артын тазартып отыратын, « қолдаймын » дейтін және жағымпазданатын адамдарды жиып алған адам одан да жаман.
Соның салдарынан олар жұмысын, « ауырдың үсті, жеңілдің астымен » атқарады да, олар шындықтан қаншалықты алшақтап кеткенін ұға алмай қалады. Жауапкершілік мақсатты қайта қарауды, одан кейін анықтауды қажет етеді. Біріншіден, мекемеңіз бен өміріңіздегі мақсаттар мен басым бағыттарды белгілеу керек. Сосын оларды іске асырып, орындау керек. Одан әрі нәтиже, нәтиже, тағы да нәтижеге жету керек. Міне, енді сіз де балықтың басысыз. МЕНМЕНДІК АУРУЫНАН САҚТАН Өзім үшін болмасам, мен үшін кім болмақ? Егер өзім үшін болсам, онда мен кіммін? Гиллель Екінші дүниежүзілік соғыс кезінде одақтастарда Паттон, Брэдди, Монтгомери, Эйзенхауэр, Макартур, Жуков, мұнан соң Джордж Кэтлетт, кіші Маршалл сияқты даңқты генералдар болды. Бұлардың бәрі де өз еліне қызмет етті, күресті, елді батылдықпен басқарды, бірақ әрқайсысы оқшау тұрды. Бүгінде біз Екінші дүниежүзілік соғысты жақсылық пен зұлымдықтың күресі деп білеміз. Жеңіс пен одан кейінгі уақыт соғыста әділет үшін күрескен адамдардың адамшылық қасиеттерін бүркемеледі. Одақтастар арасындағы саясатты, сатқындықты, атаққұмарлықты, ашкөздікті, олардың өзін барынша қауіпсіз етуге деген ұмтылыстарын ұмыттық.
Басқа генералдар өз аумағын қорғап, бір-бірімен күресіп, тарихтан өз орнын алуға талпынса, генерал Джордж Маршаллға мұндай мінез-құлық мүлде жат еді. Ең таңғаларлығы, Маршалл жетістіктерінің ауқымдылығы жағынан олардың бәрін асықпай жүріп-ақ басып озды. Мұның құпиясы неде? Los Angeles Lakers пен Miami Heat клубтарын көптеген чемпиондық атаққа жеткізген танымал жаттықтырушы, менеджер Пэт Райли даңқты командалар белгілі бір траекторияның бойымен қозғалатынын айтады. Алғаш бастағанда, яғни жеңіске жеткенше команда кіршіксіз болады. Егер шарттар қолайлы болса, олардың басы қосылып, бір-біріне қарап, ұжым болып мақсатқа жетуге бірлесіп жұмыс істейді. Ол бұл кезеңді « кіршіксіз өрлеу » кезеңі деп атайды. Команда жеңіске жетіп, оған БАҚ-тың назары ауа бастағанда адамдарды біріктіріп тұрған қарапайым байланыстардың жібі үзіле бастайды. Ойыншылар өздерін маңызды сезініп, кеудесін кере бастайды. Түңілу пайда болады. Эго оянады. Пэт Райли өрлеуден кейін міндетті түрде әрдайым « өз-өзіңмен ауыру » сырқаты пайда болатынын айтады. Ол кез келген жеңімпаз команданы кез келген сәтте қиратуы мүмкін және оның жиілігі қауіп туғызады. Бұл – бірге ойнай алмайтын Шаб пен Коби жайлы.
Өз командасының мүшелерін – Стив Керр, Жад Бюхлер, Уилл Пердьюді соққыға жыққан Джордан туралы. Ол өзінің командаластарына қол көтерген! Enron [ 12 ] компаниясының қызметкерлері жеке пайдасы үшін Калифорнияны қараңғылық құшағына сүңгіткен. Бұл – өзіне ұнамайтын жобаны іске асырғысы келмеген наразы басшының БАҚ-қа жасырын берген ақпараты. Бұл – неггинг және қорқытудың кез келген әдісі. Біз кереметпіз, ерекшеміз, проблемамыз бен тәжірибеміз басқалардікінен ерекшеленетіні соншалық – оны ешкім түсінбейді деп ойлаудың басы осылай басталады. Мұндай қарым-қатынас бізден де жақсы адамдарды, командаларды, істерді құрдымға жіберген. Тарихтағы дәстүрге сай келмейтін бір мысал: АҚШ армиясының штаб бастығы қызметін генерал Маршалл Германия Польшаға басып кірген 1939 жылы бастап, бүкіл соғыс бойы атқарды. Бір таңғаларлығы, Маршалл ешқашан « мен » дейтін аурумен ауырып көрмепті. Тіпті сондай сырқатқа ұшыраған адамдар үшін ұялатын. Барлығы атаққа байсалды қарай алудан басталады, бұл – сол кәсіптегі көптеген адамды ығыр қылған ой. Ол көпшілік алдында өзінің атақ-мәртебесін танытудан тартынып қалмайтын. Мәселен, президенттен өзін Джордж деп емес, генерал Маршалл деп атауын талап еткен. Басқа генералдар атағын өсіруге талпынып жатқанда, Маршалл ондайға табанды түрде қарсы болды.
Мәселен, Макартур соғысқа дейінгі жылдарда анасының агрессив күшінің арқасында басқа генералдардан жоғары лауазымдарға жылжыды. Басқалар Маршаллды штаб басшысы болуға үгіттей бастағанда, армиядағы көрнекті өкіл болатынын ойлап, мұны тоқтатуды өтінді. Кейін Өкілдер палатасының өзіне фельдмаршалдық атақты беру туралы заң жобасын қабылдауына кедергі болды. Әрине, « фельдмаршал Маршалл » деген қызық естілетін болғандықтан ғана емес: өлер шағына таяған, үнемі ақыл-кеңесін берген ұстазы, тәлімгері генерал Першингтің алдына түсіп, оны өкпелетіп алғысы келмеді. Қандай әсерлі, иә?! Осы келтірілген жайттардың бәрінде Маршалл ар-ұят дегенді сый-құрметтен бас тарту деп түсінді және ол марапат үнемі басқаларға бұйырды. Кез келген қарапайым адам секілді ол да марапат алғысы келді, бірақ оған дұрыс жолмен жеткенді қалады. Бұдан да маңыздысы, атақ-марапат қаншалықты жанға жағымды болғанымен, Маршалл онсыз да ғұмыр кеше алды, ал өзгелер үшін бұл қиын еді. Эго өзіне сенімділігі үшін сыйқұрметке мұқтаж болады. Екінші жағынан алғанда, өзіне деген сенімділік басқалардың мойындауына тәуелді болмауға және алға қойған мақсаттарға бар зейінін салуға жол ашады. Карьерамыздың алғашқы баспалдақтарында өзімізді құрбан ету әлдеқайда оңай.
Жеке компаниямыздың негізін салу үшін беделді колледжді аяқсыз қалдыруымыз мүмкін немесе жан-жағымызға көз жіберіп қарауға тура келетініне көндігеміз. Тіпті сізді осы жерге сол марапат-мойындаулар әкелмесе де, аяқ астынан олар маңызды бола бастайды. Бізге ақша, атақ, баспасөздің назары керек, мұның бәрі команда үшін немесе жұмыс үшін емес, өзіміз үшін керек. Өйткені біз оған лайықпыз! Бір нәрсені анықтап алайықшы: бізге сараң болуға, басқалардың есебінен өз мүддемізді қорғауға құқық берілген жоқ. Басқаша ойлау эгоистік қана емес, өнімсіз ой. Бұл жағынан Маршалл әбден сыналды. Өмір бойы атқарсам деп дайындалған ісі таяқ тастам жерде тұрды. Дәлірек айтсақ, белгілі бір күні әлемде бұрын-соңды болмаған, ұйымдасқан түрде басып кіру кезінде әскерді басқару мүмкіндігі туды. Рузвельт, егер Маршалл қаласа операцияны басқара алатынын ашық білдірді. Генералдың майдандағы ерліктері оның әскердегі орнын айқындайды, сондықтан Маршаллдың Вашингтонға керек болғанына қарамастан, Рузвельт оның қолбасшылықты қабылдап алғанын қалады. Маршалл келісім бергісі келмеді. Лауазым мен атақ Эйзенхауэрге бұйырды. Шын мәнінде, бұл жұмысқа Эйзенхауэр нағыз лайық адам болып шықты. Ол өз міндетін тамаша атқарды, соғыста жеңіске жетуге көмектесті.
Мұндай жол берудің жанында басқа нәрселер түкке тұрмайды. Бірақ біз үнемі солай жасаудан бас тартамыз, кез келген үлкен мақсатқа қызмет етуге эгомыз кедергі келтіреді. Қайтпек керек? Біреудің бізді басқаруына жол береміз бе? Бірде жазушы Шерил Стрэйд жас оқырманға: « Кім болғың келсе – сол боласың, сондықтан жексұрын болмауыңа болады », – деген екен. Табысты болудың ең бір қауіпті жағы сол – ол бізді мүлде кім болғымыз келмесе, сол болғызуы мүмкін. Еңбек жолының орта шенінде Маршаллға қырын қарап, оны түкке тұрмайтын лауазымды қызметке жіберіп отырған бір генерал болды. Кейін Маршаллдың лауазымы одан жоғарылап, өш алуға мүмкіндігі болды. Бірақ ол бұл мүмкіндікті пайдаланған жоқ. Өйткені оның қандай кемшіліктері болса да, Маршалл оның елге керек екенін, онсыз қиын болатынын білді. Эгосын ың-шыңсыз тұншықтыра алғанын қалай марапаттауға болар еді? Мінсіз атқарылған тағы бір жұмыс, одан басқа ештеңе де емес. Кеңпейіл деген сөзді біз қазір өте сирек қолданамыз. Әрине, бұл өте жақсы стратегия еді, Маршалл рақымды, қамқор, кеңпейілді болды, себебі мұнысы дұрыс еді.
Президент Трумэн сияқты үлкен лауазымдағы бақылаушылардың айтуынша, Маршаллдың басқа әскерилер мен саясаткерлердің ішінен ерекшелейтін қасиеті « генерал Маршаллдың ешқашан өзін ойламайтыны » болатын. Маршаллдың тағы бір оқиғасы бар. Ол өздерінен талап етілетін көптеген ресми портреттерінің бірін салғызу үшін келсе керек. Суретшінің алдына бірнеше мәрте келіп, оның олай отыр, былай отыр деген түрлі өтінішін төзіммен орындап болғаннан кейін суретші оған портреттің дайын болғанын айтады, осыны ести сала, Маршалл орнынан тұрып кете берген екен. Бұл имиджіңді басқарудың маңызы жоқ деген сөз бе? Әрине, жоқ. Карьераңыздың алғашқы сатысында бұл үшін кез келген мүмкіндікке жармасатыңызды байқайсыз. Неғұрлым табысты бола түскен сайын бұл сіздің жұмыс істеуіңізге кедергі келтіріп, көңіліңізді бөледі. Тілшілерге, марапаттарға, маркетингке бөлген уақытыңыз – сізді шын мәнінде алаңдататын нәрсеге шығындалған уақыт. Кімнің өз суретіне қарап отыратын уақыты бар? Оның мәні бар ма? Әйелі Джордж Маршаллды жай ғана қарапайым, байсалды адам деп танығандардың өзі бұл адамның бойындағы ең үлкен ерекшелігін байқамағанын айтады. Оның да дәл басқалардікіндей эгосы, менмендігі, өркөкіректігі, ар-намысы, амбициясы болды. Бірақ олардың бәрін « ұстамдылықпен, жанқиярлық сезімдерімен » тежей алды.
Егер кейін өзіңізді басқалардың еске алғанын қаласаңыз, бұл сіздің жаман адам екеніңізді білдірмейді. Шыңға шыққанды қалау, өзіңізді және отбасыңызды қамтамасыз ету түптеп келгенде еліктіру емес пе?! Тепе-теңдікті сақтау деген бар. Футбол жаттықтырушысы Тони Адамс бұл туралы жақсы айтқан: « Футболкаңыздың алдындағы жазу үшін ойнаңыз, сонда футболкаңыздың артындағы жазуды ел есінде сақтайды ». Иә, көп адам Маршалл туралы қинала айтуы мүмкін, бірақ олар белгілі бір деңгейде осы тұлға қалыптастырған әлемде өмір сүреді. Ал мойындату ше? Ол кімге керек?! ШЕКСІЗДІККЕ МЕДИТАЦИЯ ЖАСА Монах – бәрінен алыстаған, бірақ бәрімен үйлесімде болатын адам. Евагрий Понтийский 1879 жылы табиғат жанашыры, зерттеуші Джон Мьюр Аляскаға өзінің алғашқы сапарын жасады. Аляскадағы кейін танымал болған Глейшер шығанағындағы теңіз қолтығы мен жартасты ландшафтарды зерттеген кезде ол керемет сезімді бастан кешті. Ол табиғатты ерекше жақсы көретін. Оған қиыр солтүстіктің таңғажайып таңғы климатында бүкіл әлем тоғысып тұрғандай көрінді. Бүкіл экожүйе мен күллі өмірі көз алдына келді. Тыныс алуы жиілей бастады, өзінің де, командасының да бойы ысып, сезімталдығы артты. Олар бір кездері өзіміз шыққан « табиғаттың кіндік нүктесіне » қайта оралды.
Қуанышқа орай, Мьюр қоршаған ортаның осы бір керемет тұтастығын күнделігіне жазып үлгерген, бұдан кейін әлі күнге дейін ешкім олай жасай алған жоқ. Дәл осы сәтте ол стоиктіктер симпатия деп атаған космоспен байланысты сезінді. Француз философы Пьер Адо бұл сезімді « мұхит сезімі » деп атаған. Неғұрлым үлкен нәрсеге тиесілі болу сезімі, « Адам дүние ұшы-қиырсыз шексіздіктің болымсыз нүктесі ғана екенін » ұғыну. Дәл осындай сәтте біз еркіндікке ие болып қана қоймай, « Мен кіммін? Не істеп жүрмін? Бұл өмірдегі орным қандай? » де­ген сауалдарға жүгінеміз. Материалдық жетістіктер бұл сұрақтардан көңілімізді басқа жаққа аударады. Іс үстінде ширығып отырғанда, жауапкершілік жүктелгенде ойымыз бөлінеді, есеп береміз, біреуге иек артамыз, бөлшектенеміз. Бай болған кезімізде бізге маңызды әрі құдіретті екенімізді айтады. Эго бізге белсенді болу, жұрт назарынан түспеу маңызды болу деп түсіндіреді. Өзімізден үлкен немесе өзімізден ауқымды нәрсемен байланыс жетіспеген кезде жанымыздың жартысы бос қалғандай сезіледі. Өз дәстүрлерімізден ( кәсіп, спорт, бауырластық, отбасы ) жырақтап кеткендей сезінеміз. Эго сұлулықты, әлем тарихын көзімізден тасалайды. Жолымызға бөгесін болады. Табыстан мағынасыздық көргеніміз, қалжырағанымыз таңғаларлық емес.
Жүгіру жолағында келе жатқандай болғанымыз да, бір кезде бізге нәр берген қуатпен байланысты үзіп алғандай болуымыз да таңырқауға тұрмайды. Мынадай жаттығу жасау керек. Көне майдан алаңымен немесе тарихи маңызы бар жерлермен жүріңіз. Тас мүсіндерге қараңыз, адамдардың еш өзгермегенін байқайсыз; бұрын да осындай болған, кейін де осындай болады. Бұл жерде бір кезде ұлы адам тұрды. Осы жерде басқа бір батыр әйел ажал құшқан. Мына бір салтанатты үйде рақымсыз бай тұрған. Сіздің алдыңызда ғана осы жерге басқа адамдар келіп кеткенін сезінесіз. Ал, шындығында, тұтас бір ұрпақ өткен. Осы сәтте біз әлемнің шексіздігін сезінеміз. Бұл жерде эгоның болуы мүмкін еместігін бір мезет болса да сезінеміз. Эмерсон: « Әр адам – өз ата-бабасының цитатасы », – деп осыны айтқысы келген шығар. Олар біздің бөлшегіміз, біз дәстүрдің бөлшегіміз. Осы ұстанымның қуатын қабылдай біліңіз, одан үйреніңіз. Байыбына бару – Аляскада Мьюр басынан кешкендей сезім. Иә, біз кішкентаймыз. Бірақ біз сонымен қатар осы алып ғалам мен ауқымды процестердің бөлшегіміз.
Астрофизик Нил Тайсон бұл екіжақтылықты былайша сипаттайды: өзіңіздің қаншалықты маңызды екеніңізді және космос кеңістігі үшін тозаңдай ғана екеніңізді бір мезетте қатар сезінуіңізге болады. Себебі мен Ғаламмен, Ғалам менімен байланысты », – дейді ол. Біз тек ненің үлкен, ненің ұзаққа созылатынын ұмытпауға тиіспіз. Неге ұлы көшбасшылар мен ойшылдар тарихтың өн бойында « құла түзге кетіп », неге әлемді өзгертуге қуат беретін шабытпен, жоспармен, тәжірибемен оралатын еді деп ойлайсыз? Өйткені олар осылайша кең ойлауға мүмкіндік адады, ал бұл күнделікті қарбалас өмірде мүмкін емес. Жан-жағындағы айғай-шу үнін басып тастау арқылы өздері құлақ түруге тиіс тыныш дауысты тыңдай алды. Шығармашылық – қабылдау мен мойынсұнудың мәселесі. Егер әлем менің маңайымда айналып тұр деп сенетін болсаңыз, онда оны бастан кешіре алмайсыз. Эгоны тіпті уақытша болса да шектей отырып, айқын көрінетінге ұмтыла аламыз. Дүниетанымды кеңейткеннен кейін ғана көру көкжиегіміз кеңейеді. Көпшілігіміздің өткеннен де, болашақтан да қол үзіп қалғанымыз өкінішті. Пирамидалар салынып жатқанда, денесін түк басқан мамонттар жер басып жүргенін ұмытып кетеміз. Клеопатраның атақты пирамидалар салынған дәуірден гөрі біздің дәуірімізге жақын уақытта өмір сүргенін сезіне бермейміз.
Нельсон бағаналарын тұрғызып, оның атақты тас мүсін арыстандарын жасау үшін британ жұмысшылары Трафальгар алаңындағы жерді қазған кезде олар бірнеше мың жылдықтар бұрын осы жерді мекендеген нағыз арыстандардың сүйектерін тапқан. Бірнеше жүз жылдан кейін Барак Обама мен Джордж Вашингтон бірігу үшін небәры алты адамның қол алысуы жеткілікті дейді кейбіреулер. YouTube желісінен 1956 жылы « Құпиям бар » CBS ойын-шоуына ер адам қатысқан бейнежазбаны көруге болады, оған Люсиль Болл есімді актриса да қатысқан еді. Мұның құпиясы неде? Линкольнді өлтірілетін кезде ол Форд театрында болған. Ағылшын үкіметі Оңтүстік теңіздің көбігі, Наполеон соғыстары, империядағы құлдықтың жойылуы, Ирландиядағы картоп аштығы сияқты оқиғалардың салдарынан 1720 жылдан бастап қордаланған қарыздарын жуырда ғана қайтарып бітті. Бұл жиырма бірінші ғасырдың өзінде он сегізінші, он тоғызыншы ғасырлармен арада күнделікті тікелей байланыс бар дегенді білдіреді. Біздің күшіміз бен талантымыз артып келеді, біз ерекшеміз, теңдессіз дәуірде өмір сүріп жүрміз деп ойлау бізге ұнайды. Бұл ойды жарты ғасыр бұрынғы ақ-қара түсті фотосуреттер одан әрі тереңдете түсіп, сол кездегі әлемнің өзі тек ақ пен қарадан тұрғандай көрінеді.
Ал, шындығында, мүлде олай емес қой, олардың да аспаны біздің аспанның түсіндей болды ( кей жерлерде тіпті біздікінен де ашық ), олардың қаны да біздікіндей айналды, бет-жүзі біздікіндей қызарды. Біз дәл солар сияқтымыз, солардай бола береміз де. Иә, жөн. Міне, сондықтан да ұлы адамдар қарсы соққан желмен күресу үшін де табанды еңбек етуі керек. Оңашада, сезімнен ада тыныштықта өз-өзіңізге жұтылу, өз ұлылығыңызға өзіңізді сендіру қиын. Кешқұрым арқырап кеп аяғыңыздың астындағы құрлыққа соғылып жатқан ұлан-ғайыр қара мұхиттың жағалауында жалғыз-жарым кетіп бара жатып, қарапайым адамнан гөрі әлдебіреу болу өте қиын. Ғаламдық үйлесімге белсенді түрде талпынуымыз ке­рек. Блейктің былайша басталатын атақты өлеңі бар: Әлемді құм қиыршығынан таны, Жұмақты дала гүлдерінен таны, Шексіздікті алақаныңда ұста, Мәңгілікті бір күнге сыйғыз. Біздің айтып отырғанымыз да осы. Эгомыз мүмкіндік бермейтін трансцендентал тәжірибе дегеніміз де осы. Дүлей күштің, қуаттың және қоршаған ортаның алдында өзіңізді қорғансыз сезініңіз. Долдану, күресу, айналадағылардан озуға тырысудың қаншалықты мәнсіз екенін есіңізге салып отырыңыз. Шексіздікпен байланыс орнатыңыз, өзіңізді саналы түрде әлемнен бөліп тастауды доғарыңыз. Өмір шындығын қабылдап үйреніңіз.
Сізге дейін де қанша нәрсенің болғанын және одан нендей тозаң түйіршігі қалғанын сезініңіз. Осы сезімді өзіңізде ұзағырақ ұстаңыз. Өзіңізді үздік әрі ұлы сезінген кезде барыңыз да тағы да еңбек етіңіз. СЕРГЕК БОЛ Биікке өрлеу қарапайымдылыққа апарады. Брюс Ли Ангела Меркель – мемлекет басшысы. Немістердің басшылары туралы біздің ұғымымызға қарама-қайшы тұлға. Қарапайым, сыпайы. Өзін көрсетуге, жарқырап жүруге аса қызықпайды. Жалынды сөздер айтпайды. Экспансияға, басқалардан басым болуға назар аудармайды. Байыпты әрі ұстамды. Көптеген көшбасшы эгоның, биліктің, мансаптың буы­на мас болып жүргенде канцлер Ангела Меркель сергек болды. Дәл осы сергектігі заманауи Еуропадағы еркіндік пен бейбітшілік жолында қуатты да ауқымды күшпен күресуде қанша қайшылықты болса да, оны үш мерзімде де танымал көшбасшы етті. Меркель жайлы мынадай бір оқиға бар. Кішкентай кезінде жүзуге барып жүрген ол бірде трамплинге көтерілді де, секірсем бе, секірмесем бе деп ойланып тұрып қалды. Минуттар тықылдап өтіп жатты. Тағы да бірер минут өтті. Сабақтың аяқталғанынан хабар беріп қоңырау соғылғанда барып бірақ секірді. Қорықты ма екен, әлде сақтық танытты ма екен?
Бірнеше жылдан кейін қауіпті дағдарыс кезінде еуропалық көшбасшыларға: « Үрей – нашар кеңесші », – деп ескертіпті. Трамплинге шыққан бала кезінің өзінде ол абайсыздық пен қорқынышқа бой алдырмай, әр минутын дұрыс шешім қабылдауға пайдаланды. Көп жағдайда біз адамдарды энергиясы мен энтузиазмының арқасында табысқа жетеді деп ойлаймыз. Эгоны тұлғаның « табысқа жетуге » қажетті бөлінбейтін бөлшегі деп ақтап аламыз. Бәлкім, шектен тыс қуатыңыз қандай да бір табысқа жетуіңізге ықпал еткен шығар. Ал сұрап көрейік. Алдағы бірнеше онжылдықта оның тұрақты жалғасуы мүмкін бе? Сіз мәңгі жұмыс істеп, басқаларды басып оза аласыз ба? Жауабы жоқ. Эго үнемі біздің жеңімпаз екенімізді, күшіміздің шегі жоқ екенін, ешқашан таусылмайтынын айтады. Маңыздылық үшін талап етілетін шексіз энергия болуы мүмкін бе? Меркель – Эзоптың тасбақа туралы мысалының айқын көрінісі. Берлин қабырғасы құлаған тарихи шақта ол отыз бес жаста болатын. Сол күні ол бір саптаяқ сыра ішіп, жатып қалды, ертеңіне ерте тұрып жұмысқа келді. Ол біраз уақыт бойы көпшілік біле бермейтін, бірақ сый-құрметке ие болған физик еді. Содан кейін ғана саясатпен айналысты. Елу жасында канцлер болды.
Бұл өте табанды, бейнетті жұмыс еді. Бәріміз шыңға тезірек шыққымыз келеді. Күтуге шыдамымыз жетпейді. Ең биікке шығуға талпынамыз. Ал шыққан соң эго мен энергия шың басында қалудың жалғыз жолы деп ойлаймыз. Бірақ олай емес. Бірде Ресей президенті Владимир Путин кездесу кезінде Меркельді өзінің аңшы итімен қорқытпақ болғанда ( мәліметтерге қарағанда, Меркель иттерді аса жақтыра бермейді ), Меркель сескенген де жоқ, тіпті кейін оны әзілге айналдырып айтыпты. Соның салдарынан Путиннің мұнысы ақымақ қылық және өзіне сенімсіздік болып көрініп қалды. Меркель өзінің өрлеу кезеңінде, әсіресе билікте жүрген кезінде бітпейтін күйзелістерге қарамастан, үнемі тепе-теңдік сақтап, айқын да сергек ойлай алды. Мұндай жағдайларда біз « батыл » әрекеттерге барар едік: ашуланып, үзілді-кесілді талаптар қояр едік. Өзімізді қорғай білуіміз керек емес пе? Бірақ шындығында солай ма? Бұл көбіне қысымды жеңуге көмектескеннің орнына, қысымды ұлғайта түсетін эгоның ісі. Меркель мығым, айқын, төзімді. Ол көпшілік назарынан шығарып алатын принциптен басқаның бәрімен мәмілеге келуге дайын. Бұл – сергектік. Бұл – өз-өзіңе әмір жүргізу. Оның Батыс әлеміндегі ең ықпалды әйел болуы кездейсоқ емес.
Тағы бір маңызды нәрсе, ол сол принциптегі өз лауазымын үш кезең бойы сақтап қала алды. Даңқты патша, философ Марк Аврелий де мұндайды өте жақсы білді. Еркінен тыс саясатқа тартылған ол бозбала шақтан өлеріне дейін жоғарғы лауазымдарда рим халқына қызмет етті. Кезек күттірмейтін мәселелер – тыңдауға тиіс өтініштер, жүргізуге тиіс соғыстар, қабылдануға тиіс заңдар, көрсетуге тиіс қайырымдылық күнде алдынан шығатын. Ол « империяландыру » деп аталған, өзіне дейінгі императорларды құртқан абсолют биліктен қашуға ты­рысты. Солай жасау үшін: « Философия сенен қандай адам жасағысы келсе, сондай адам болу үшін күрес », – деп өзіне бағыттап жазды. Міне, философ дзэн Дзюганның күнделікті өзімен сөйлесуінің сыры енді белгілі болды: – Ұстаз! Бұдан кейін: – Сергек бол! Және соңында: – Өзіңді алдауға жол берме! Иә, мырзам! Қазір біз оған былай деп қосуымызға болады: – Өзіңді мойындатумен, банктегі есепшотыңдағы ақшаңның көлемімен алдауға жол берме! Эгомыздың маңайында айналып жүрген түрлі қуатты күштерге қарамастан, сергектікті сақтау үшін күресуіміз керек. Тарихшы Шелби Фут: « Билік соншалықты бұзыла қойған жоқ, бұл оның ең қарапайым қалпы.
Ол ұсақтап бөлшектейді, мүмкіндіктердің жолын жабады, арбайды », – де­ген болатын. Эго дәл осыны жасайды. Ол сананы дәл сергек болуға тиіс кезінде бұлыңғыр күйге түсіреді. Сергектік – қарама-қарсы салмақ, масаңдықтан айықтыратын ем немесе масаңдықтың алдын алатын мінез. Көптеген саясаткердің бойында батылдық та, харизма да бар. Бірақ Меркель: « Мәселені харизмамен шеше алмайсыз », – деген екен. Ол парасатты. Жағдайды саралай алады. Билікке байланған кейбір басшылар сияқты қара басының қамын емес, мәселенің жайын ойлайды. Оның ғылыми білімі осы жерде пайдасын тигізді. Саясаткерлер әдетте атаққұмар, имиджіне байлаулы болады. Меркель бұл жағынан тым объективті еді. Ол ең алдымен нәтижені ойлайтын. Бір неміс жазушысы оны елу жасымен құттықтағанда, Меркельдің басты қаруы қарапайымдығы екенін атап көрсеткен екен. Дэвид Халберстам жаттықтырушы Билл Беличик туралы « Патриоттарын » жазған кезде: « Ол істің адамы ғана емес, шыж-быжды ұнатпайтын адам еді », – деп жазды. Меркель туралы да осылай деуге болады. Беличик пен Меркель сияқты көшбасшылар ойын барысында жеңіске жеткізетін нәрсе жұмыс екенін және ол елді алға сүйрейтінін білді.
Бір жағынан, шыжбалақтау дұрыс шешім қабылдауда, яғни өзгелермен қарым-қатынас орнатуда, кімді жоғарылату керек, қалай ойнау керек, қай жерде және қай мәселеде қандай пікірге құлақ асу керектігіне қатысты шешім қабылдауда қиындық тудырады. Черчилль кезіндегі Еуропа бір типті көшбасшылықты талап етті. Бүгінгі өзара байланыстағы әлем өзіне ғана тән көшбасшыны қажет етеді. Өйткені іріктеуді қажет ететін ақпараттар да, бәсеке де, өзгеріс те өте көп; санаңыз сергек болмаса, бәрі де текке кетеді. Бұл жерде есірткіден немесе ішімдіктен тартыну туралы айтып отырған жоқпыз, эгоистіктен ада сергектікте белгілі бір деңгейде керексіз нәрседен бас тарта алатын ұстамдылықтың элементі бар. Бұдан былай имиджіңізге байланып қалудың, өзіңізден жоғары не төмен тұрған адамдарға жақтырмай қараудың, сыртқа жарқырап, жұлдыз боп көрінудің, ызаланудың, төбелесудің, бой көрсетудің, шешенсінудің, билік етудің, қамқорсудың қажеті жоқ. Сергектік – табысты тепе-теңдік күйіне келтіретін қарама-қарсы күш. Ісіңіз табысты болған сайын сергектіктің де қажеттілігі арта түседі. Жеймс Басфорд: « Табысқа жетудің мыңдаған соққысына төтеп беру үшін дене бітімің мықты болуы керек », – дейді. Иә, біз қазір дәл осындай жағдайдамыз. Бұл шындық.
Мәселе біздің жақсы үлгілерден қол үзіп қалғанымызда. Дегенмен бізге Меркель сияқты адамдарды көпшіліктің көз алдында көрудің сәті түсіп, жолымыз болды. Өйткені ол көпшіліктің өкілі болды. БАҚ беттерінен көргенімізге сену қаншалықты қиын болса да, қарапайым пәтерде тұратын танымал адамдар бар. Олар да Меркель сияқты жұбайларымен бірге әдеттегідей өмір сүреді ( Меркельдің күйеуі зайыбының инаугурациясына қатыса да алмай қалған ). Оларда әртістік жоқ, олар қарапайым киінеді. Көптеген табысты адам жайлы біз тіпті естімегенбіз де. Өйткені олар солай болғанын қалайды. Бұл олардың сергек болып қалуына, жұмысын алаңсыз атқаруына көмектеседі. АЛДА БОЛАТЫННЫҢ БӘРІ ҮШІН ЭГО – ДҰШПАН... Айғақтар жинақталды, енді өзіңізге үкім айтыңыз. Энн Ламотт, жазушы Міне, сіз шыңға шықтыңыз. Ол жерден не көрдіңіз? Басқару қиын әрі күрделі екен. Сіз оған жеткеннен кейін әрі қарай бәрі оңай болады деп ойладыңыз, бірақ, керісінше, бұрынғыдан да қиындай түсті. Табысты ұстап қалу үшін өз-өзіңізді басқара білу керек екенін ұғынасыз. Философ Аристотельге эго, билік, империя дегендер бейтаныс емес еді.
Оның ең атақты шәкірттерінің бірі Ескендір Зұлқарнайын ( Александр Македонский ) болды, белгілі бір деңгейде Аристотель ілімінің арқасында бұл жас жігіт бүкіл әлемді бағындырды. Ескендір батыл, жарқын, көбіне кеңпейіл әрі ақылды болды. Соған қарамастан ол Аристотельдің ең маңызды тағылымын елеусіз қалдырды. Белгілі бір деңгейде өлімі де соның салдарынан болған сияқты: отыздан асқан жасында үйінен жырақта жүргенде « Жетер енді! » деген өз адамдарының қолынан қаза тапты. Амбициясы зор болғанымен, мұнысы дұрыс емес деп айта алмас едік. Тек Ескендір Аристотель айтатын « алтын аралықты » шын мәнінде түсіне алған жоқ. Аристотель қандай да бір спектрдің нүктесі ретінде ізгілік пен кемелдік туралы бірнеше мәрте айтқан еді. Мәселен, батылдық бір шеті қорқақтық пен бір шеті ессіздіктің аралығы. Бәріміз сүйсінетін жомарттық ысырапшылдыққа өтіп кетпейтін, сараңдыққа жетпейтін аралық болуға тиіс. Алтын аралықты табу әдетте қиын, бірақ оны таппасақ қауіпті шекке соғылуымыз мүмкін. Сондықтан да Аристотель үйлесімде болудың қандай қиын екенін жазды: « Әр жағдайда дәл ортасын табу – аса ауыр жұмыс. Мәселен, кез келген адам емес, тек білген адам ғана шеңбердегі орталық нүктені таба алады ».
Эгомыз бен қалауымызды басқару үшін алтын аралықты пайдалана аламыз. Шексіз амбиция – оңай, әркім де аяғымен газды баса алады. Тоқмейілсу де оңай, әңгіме аяқты газдан дер кезінде тартып алуда. Бизнес-стратег Джим Коллинз айтатын « ауқымды нәрсеге қол жеткізсем деген бейберекет талпыныстан », мадақтаумен бірге жүретін тоқмейілсуден аулақ болуымыз керек. Тағы да Аристотельдің сөзіне жүгінсек, ең қиыны – керек уақытта, керек тәсілмен, керекті автокөлікте қажетті қысыммен газды басу. Егер олай жасамасақ, салдары ауыр болады. Ескендір сияқты бақытсыз жағдайда қаза болған Наполеон: « Үлкен амбициясы бар адамдар бақыт іздеп... даңқты тапты », – депті. Ол әр мақсаттың артында бақытты болуға деген және оны іске асыруға деген талпыныс тұрады дегенді айтқысы келді. Бірақ эгоизм үстемдік алған кезде мақсатымызды жоғалтамыз, өзіміз барамыз деп ойламаған жерден табыламыз. Эмерсон Наполеон туралы атақты эссесінде Наполеон өлгеннен кейінгі бірнеше жылда Еуропа оның өрлеу кезеңіне дейінгі қалпына қайта түскен болатын. Өлім, күш-жігер, ашкөздік, сый-құрмет – осының бәрі не үшін? Шын мәнінде, ештеңе үшін емес. Оның сөзіне қарағанда, Наполеон өзінің артиллериясының түтіні секілді тарап кетті.
Говард Хиуз сол кездегі беделіне қарамастан, тарихта, фильмдерде оның өмірі қандай керемет болып көрінсе де бақытты болған жоқ. Өлер шағында оның көмекшілерінің бірі күйзелген Хиузді көріп: « Сіз тамаша ғұмыр кештіңіз », – деп жұбатқан еді. Бірақ өмірінің соңында мұңлы кейіптегі Хиуз басын шайқап: « Егер әйтеуір бір кездері менің өміріммен орын алмастырған болсаң, алғашқы аптадан кейін-ақ өз өміріңе қайта оралуды талап еткен болар едің », – дейді. Біз біреудің ізімен жүруге міндетті емеспіз. Өмірдің мұндай масқара, тіпті аянышты күйде аяқталуын болдырмау үшін қандай шешім қабылдау керектігін білеміз, яғни сергектігімізді қорғауымыз керек, ашкөздік пен паранойядан бас тартуымыз керек, қарапайым қалыпта болып, мақсатты сезінуді сақтап, айналамыздағы ауқымды әлеммен байланыста болуымыз керек. Өзімізді қаншалықты жақсы басқара алғанымызбен, өрлеу ешқандай кепілдік бермейді. Әлем көбіне бізге қарсы ойлайды. Спортта жеңіс маусымынан кейінгі кесте қиындай түседі, нашар командадар драфтта жоғары нөмірлерді алады, жалақы лимиті команданы сақтап қалуға мүмкіндік бермейді. Өмірде салық сіздің табысыңыздан әлдеқайда артып, өсе береді және қоғам сізге міндеттерді де көбірек артады. БАҚ бұрынғыға қарағанда қатігез болып барады. Танымалдықтың құны – сыбыстар мен қауесеттер.
Ол маскүнем. Ол еркекшора. Ол екіжүзді. Ол көкбет. Тобыр жеңілгендерді жақтайды, жеңімпаздарға қарсы тұрады. Өмір солай. Кім оны жоққа шығара алады? Басымыздағы жағдайдың бізді адастыруына жол беру мен барымызды болуға тиіс нәрседей қабылдаудың орнына, өмірде біз қашып құтыла алмайтын өзгерістерге, дайындыққа уақыт жұмсауға тиіспіз, яғни тауқыметтерге, қиындықтарға, сәтсіздіктерге дайындалуымыз керек. Кім біледі, келесі қадамыңыз құлдырау болуы да мүмкін ғой. Одан да сорақысы, сіз оны өзіңіз шақырып алуыңыз да ықтимал. Бір кезде істеген нәрсеңізді үнемі сәтті жасай бермеуіңіз де мүмкін. Өзгерістер мен регрессия да басқалар секілді өмір циклінің бір бөлшегі. Бірақ біз мұны да басқара аламыз. ІІІ-бөлім СӘТСІЗДІК Кез келген сапардағы секілді біз бұл жерде де сынақтарды бастан кешіреміз. Сәтсіздіктерге ұшырауымыз мүмкін, мақсаттарымыз біз ойлағаннан әлдеқайда күрделі болуы мүмкін. Ешкім де үнемі табысты бола бермейді немесе барлығы бірдей алғашқы қадамнан-ақ табысқа жете бермейді. Бәріміз өмір жолында сәтсіздіктерге кезігеміз. Эго бізді бұл жағдайларға дайындықсыз етіп қана қоймай, сәтсіздіктердің бірінші кезекте туындауына ықпал етеді. Осы арқылы және жаңаша өрлеу арқылы алдымыздан шығатын жол бізден бағытымызды қайта қарауды және саналы болуды талап етеді.
Бізге өніміздің де, өзгелердің де аяушылығы керек емес, бар болғаны мақсатымыз және өз-өзімізді ұстай білуіміз бен төзімділік керек. СІЗ КЕЗІККЕН СӘТСІЗДІКТЕР МЕН ТҮЙТКІЛДЕРДІҢ БӘРІ ҮШІН ЭГО – ДҰШПАН Біз қайғымыздан гөрі қуанышымызды бөлісуге көбірек бейім болғандықтан, жоғымызды жасырып, барымызды паш етеміз. Жұпыны жағдайымызды көпшілікке көрсетуден қашамыз. Өміріміз жұрттың көз алдында болса да, олар біздің қиналысымыздың ширегін де сезіне алмайды. Бұдан басқа ештеңе адамды дәл осылай кемсіте алмайды. Адам Смит Өмірінің алғашқы жартысында Кэтрин Грэмге бәрі рет­-ретімен жүріп жатқандай көрінді. Оның әкесі Юджин Мейер қаржы нарығынан байлық жасаған данышпан еді. Шешесі ақсүйек тұқымынан шыққан кербез ару, көрікті әйел еді. Бала күнінде Кэтринде бәрі болды: үздік мектепте оқыды, мықты мұғалімдер оқытты, үлкен үйде тұрды, бар жағдайын жасайтын қызметшілері болды. Балаларының ішінде га­зет ісіне қызығушылық танытқан жалғыз Кэтрин ғана бол­ды және ол есейгенде осы басылымның мұрагері болды. Кейін оны басқаруды газетке дәл өзіндей ынталы болған күйеуі Филипп Грэмге тапсырды. Ол Говард Хиуз сияқты отбасының байлығын оңды-солды шашқан жоқ. Ол бар байлық қолында бола тұра жеңіл ғұмыр кешу жолын таңдаған бай баласы болған жоқ.
Әрине, тұрмыс тауқыметін көрген жоқ, жақсы өмір сүрді. Өзінің айтуынша, оған күйеуінің ( және ата-анасының ) әуеге ұшырған батпырауығының соңынан жүгіру жеткілікті болған екен. Әрі қарай өмір басқа арнаға бұрылды. Барған сайын Филипп Грэмнің қылығын түсіну мүмкін болмай кетті. Ол ішімдікке әуестенді. Іс барысында шалағай шешімдер қабылдайтын болды, ақшасын қалтасы көтермейтін нәрселерге жұмсады. Сырттай жүрісті бастады. Таныстарының алдында әйелінің намысына тиді. Байлардың әдеттегі мәселесі ғой, солай ма? Бірақ бұл жай ғана жағымсыз мінез-құлық болып шықпады. Оның психикалық ауытқуы бар екені кейін белгілі болды. Кэтрин оны емдетуге тырысты, алайда ол бөлмесінде ұйықтап жатқанда күйеуі өзін атып өлтірді. Ешқандай дайындықсыз, именшек, аңғал күйде келді. Қайғылы екеніне қарамастан бұл оқиғалар оны құлдыратқан жоқ. Кэтрин Грэм бұрынғыдай бай, ақнәсілді, артықшылығы басым әйел еді. Бірақ оны өзі ойлағаннан басқа сынақ күтіп тұр еді. Өмірдің мәні де осында. Сәтсіздіктер мен ауыртпалық біздің әрқайсымыз үшін салыстырмалы әрі бірегей. Бірақ өмір үнемі біздің жоспарларымызды ұсақ бөлшектерге бөліп тастайды. Кейде бір рет, кейде көп рет.
Бірде қаржы философы және экономист Джордж Гудман былай деп жазды: « Бір ғажайып кеште жүрміз, әр бокалда аққайнар бүлкілдеп ойнайды, сыңғырлаған күлкі жазғы ауаға жайыла түседі. Бір кезде қара киімді салт аттылар террасаның есігінен баса-көктеп кіріп келіп, бәрімізді жазалайтынын, тірі қалғандарды тым-тырақай қуатынын айтады. Салтанаттан ерте қайтып кеткендер, әрине, өздерін құтқарып қалады. Бірақ кештің кереметтігі сондай, ешкім одан ерте қайтқысы келмейді. Бірақ ешқайсысының сағатының тілі жоқ еді ». Қараңызшы, экономикалық дағдарысты тұспалмен қалай тамаша суреттеген! Бұл сөздерді жиі бастан кешіретін оқиғаларға қатысты да айтуға болады. Бәлкім, ісіміз оңынан жүріп, үлкен мақсаттарға ұмтылармыз. Бәлкім, түптің түбінде өз еңбегіміздің жемісінен рақаттанармыз. Бірақ кез келген уақытта тағдыр ортадан киліге кетуі мүмкін. Егер табыс деген – эгоның масаюы болса, онда сәтсіздік эгоға тиген сұрапыл соққы болады, сүрінуін жығылуға, кішкене сәтсіздіктерді үлкен бақытсыздыққа айналдырады. Ауқымды жетістік үшін эго тек жағымсыз салдар ғана болса, онда сәтсіздік кезінде ол болмай қоймайтын нәрсе. Бізде олардың бірнеше аты бар. Зымияндық. Әділетсіздік. Бақытсыздық. Сынақ. Қасірет. Мейлі ол қалай аталса да, бәрібір сынақ.
Олар бізге ұнамайды. Бірақ кейбіріміз оған батып кетеміз. Енді біреулер сол сынақтан өту үшін жаратылғандай көрінеді. Қандай жағдайда болса да, әр адам осындай сынақтардан өтуге тиіс. Дәл осыдан бес мың жыл бұрын « Гильгамеште » жас ханзадаға жазылған тағдыр секілді тағдыр бәрімізге де жазылған. Ол өзіне беймәлім майданда күреседі, Өзіне беймәлім жолмен жүреді. Кэтрин Грэм де дәл осындай жағдайға тап болды. Газетпен айналысу кезек күттірмейтін қауырт, жұмысы көп, жиырма жылға созылған титықтатқан іс болды. Томас Пейн [ 14 ] Джордж Вашингтон туралы бірде: « Кейбір ақылда тумысынан мықтылық болады. Ол ұсақ-түйекке еліте қоймайды, ал ашылған сәтте батылдықтың қайнары ашылады », – деп жазды. Грэмде осындай қайнар болған сияқты. Басшылық лауазымды меңгерген Грэм директорлар кеңесінің консервативтік көзқарасының үнемі кедергі болатынын байқады. Олар енжар, тәуекелге бара алмайтын жандар еді, бұл компанияның дамуын тежеді. Табысқа қол жеткізу үшін Кэтрин өз компасын ойлап тауып, басқаларға дәл бұрынғыдай бағынбауға тиіс болды. Ақыр соңында оған жаңа атқарушы директор керек екені белгілі болды. Директорлар кеңесінің қарсылығына қарамастан, бұрынғы сүйікті маманын жас кадрға алмастырды.
Келесі қадам бұдан да күрделі болып шықты. Компанияның дәл биржаға шығуына дайындалып жатқан кезде « Вашингтон посттың » қолына үкіметтің ұрланған құжаттары түседі. Редакторлар Грэмнен сот қаулысы жариялауға тыйым салған бұл құжатты газетке беру-бермеу туралы шешімін сұрады. Ол компания заңгерлерімен ақылдасып, директорлар кеңесінен кеңес сұрады. Олардың барлығы да оны жариялаудан бас тарту керегін айтады. Себебі ол компанияның акцияларын құрдымға батырып, компанияның өзін ұзақ жылдар бойы соттың әуре-сарсаңына түсіреді деп қауіптенді. Ойы онға, санасы санға бөлінген Кэтрин ақыр аяғы құжатты жариялауға бел буды, бұл теңдессіз шешім еді. Бұдан соң газетте жасырын дереккөзге сүйене отырып, Демократиялық ұлттық комитеттің штаб-пәтерінің есігін бұзып кірген ұрлықты тергеу туралы материалдар жарияланды. Бұл жарияланым газеттің Ақ үймен және вашингтондық ықпалды элитамен арақатынасына мәңгілік сызат түсіру қаупін туғызды ( сол сияқты « Вашингтон посттың » иелігіндегі телевизиялық стансы үшін алынуға тиіс болған үкіметтік лицензияның да тағдырын тәуекелге тікті ). Бір кезде Никсонның жақтасы, АҚШ-тың бас прокуроры Джон Митчелл Грэмге асыра сілтегені үшін басылымның тұмсығын бұзып, тілін кесемін деп қорқытты. Президенттің тағы бір көмекшісі Ақ үй қазір газетті қалай көміп тастайтыны жайлы ойланып жатыр деп көпірді.
Әлемдегі ең құдіретті кеңсе « Вашингтон постқа » қалай зиян тарттыруды ойлап бас қатырып, жоспар құрып жатса, өзіңізді Грэмнің орнына қойып көріңізші. Оның үстіне басылымның акциясы соншалықты жоғары емес еді. Нарық жұпыны болатын. Директорлар кеңесі бұдан шоши бастады. Бұл жұтып жіберу мақсатында болуы да мүмкін еді. Мәселенің мәнісін білуге тура келді. Келесі жылы баспагерлер кәсіподағы ұзаққа созылған қатаң қарсылығын бастады. Бір кездері кәсіподақ мүшелері « Фил Грэмдердің ішінде атуға тиістісін атпапты » деген жазуы бар футболкалар киіп келді. Мұндай тәсілге қарамастан, тіпті сол тәсілдің арқасында да шығар, Кэтрин көтеріліспен күресуге бел буды. Қарсылық танытушылар дес бермеді. Бір күні таңғы сағат төртте те­лефон безілдеп қоя берді: кәсіподақ компания мүлкіне қасақана зиян келтіріп, еш кінәсі жоқ қызметкерді ұрып, мұнан соң баспа станоктарының бірін өртепті. Әдетте мұндай жағдайларда бәсекелес баспагерлер әріптестеріне көмек көрсететін. Бірақ олардан да қолдау болмады. Газеттің бір күндік жарнамадан түсетін 300 мың доллар кірісі тиражын жабуға жұмсалатын. Мұнан соң газеттің болашағына күмәнмен қараған кейбір ірі инвесторлар « Вашингтон посттың » акцияларынан біртіндеп құтыла бастады.
Грэмге ертеректе жолыққан белсенді инвестор Кэтринді ашық нарықта өз акциясын өзі сатып алуға көндірді. Мұндай аса шығынды әрі қауіпті қадамға ол кезде көп ешкім бара қоймайтын. Бұл мәселелердің тізбегін жалғызілікті бастан өткеру тұрмақ, оқудың өзі оңай емес еді. Бірақ Грэмнің табандылығының арқасында жағдай ешкім болжап білмеген деңгейде жақсы арнаға бұрылды. Кэтрин Грэм жариялаған құпия құжаттар « Пентагон құжаттары » [ 15 ] деген атпен тарап, журналистика тарихындағы ең маңызды оқиғалардың біріне айналды. Газет сайтындағы Уотергейт жанжалы туралы репортаждар Ақ үйдегі Никсон әкімшілігінің зығырданын қайнатты, Америка тарихына өзгеріс жасап, тұтас әкімшіліктің ауысуына себеп болды. Газет Пулитцер сыйлығын алды. Бәрі күдікпен қараған инвестор Уоррен Баффетт есімді жас жігіт болып шықты, ол Грэмнің бизнес әлеміндегі тәлімгері, компанияның керемет қорғаушысы әрі басқарушысы болды ( оның компаниядағы шағын инвестициясы отбасына сәтін салған күні жүздеген миллион табыс әкелді ). Кэтрин кәсіподақпен келісімге келіп, жеңіске жетті, сөйтіп бас көтеру тыйылды. Оның Вашингтондағы басты бәсекелесі, қиын кезде көмек қолын созудан бас тартқан Star га­зеті аяқ астынан жабылып, оны « Вашингтон пост » сатып алды.
Оның акцияларын сатып алу іскерлік дәстүр мен нарық көзқарасына жат саналғанымен, компанияға миллиардтаған доллар алып келді. Кэтрин шыдамдылық танытқан ауыр да азапты жол, жасаған қателіктері, әлсін-әлсін оралып отырған сәтсіздіктері, дағдарыстары мен құлдырау кезеңі... осының бәрі жайдан-жай емес екен. Егер 1971 жылы « Вашингтон пост » газетінің акциясына 1 доллар салған болсаңыз, ол Грэм жұмыстан кететін шақта, 1993 жылы 89 долларға тең еді, саладағы 14 долларды S & P 500 индексіндегі компанияға арналған бес доллармен салыстырып көріңіз. Бұл Кэтрин Грэмнің өз заманындағы ең табысты ди­ректор әйелдердің бірі болуына жол ашты. Fortune 500 тізіміндегі компанияларды бірінші болып басқарған әйел әрі адамзат тарихындағы ең үздік басшы болды. Үлде мен бүлдеге оранып туған адам белсенді қызметтің алғашқы он бес жылында қызу майдан алаңында жүреді деуге бодады. Грэм өзі ойламаған қиындықтардың бірінен соң біріне жолықты. Сайтан алғыр компанияны сатып жіберіп, шалқыған байлықтың рақатын көру туралы ойлаған сәттері де болған шығар. Грэм күйеуінің өліміне себеп болған жоқ, бірақ өмірін онсыз жалғастыруға мәжбүр болды. Ол Уотергейт туралы, « Пентагон құжаттарын » ешкімнен жалынып сұраған жоқ. Бірақ істің мән-жайын анықтауға тура келді.
Уолл-стрит оны әлсіз санағанымен, ол өзінің және компаниясының күшін еселей түсті. Жеңіл жолды таңдай салуға қаншама рет мүмкіндігі бола тұра олай жасамады. Құлдырау немесе сәтсіздікке ұшырау кез келген сәтте болуы мүмкін. Билл Уолш жеңіске апаратын жол әрдайым сәтсіздік деп аталатын жер арқылы өтетінін айтады. Жетістіктің дәмін қайта сезіну үшін қиындықты ( тіпті жылдарды ) не тудырғанын, неге туындағанын түсінуіміз керек. Қиындықты еңсеру үшін мәселенің мәнісін жете түсінуіміз керек. Оны қабылдап, бұзып-жарып шығуымыз керек. Осы ауыртпалықтармен Грэм көбіне өзі жалғыз бетпебет келді. Ол ешқашан жолығам деп ойламаған күрделі жағдайларды ұғынуға тырысып, қараңғылықта өз жолын қарманып сезе білді. Ол бәрін дұрыс істей тұра, қиындыққа ұшырағандардың жарқын мысалы болды. Біз сәтсіздікті тілемсектенетін эгоистерге ғана келеді деп ойлаймыз. Никсонның жеңілісі қылығына лайық еді. Ал Грэм ше? Әдетте адамдар өзінің кесірінен жеңіліске ұшырайды, жақсы адамдар да сәтсіздікке жиі ұрынады ( оларды басқалар сазға отырғызып кетеді ). Көп өткелектен өткен адамдар одан да ауыр қиындықтарға тап болады. Өмір әдідетсіз. Эго « әділеттілік » ұғымын, бір нәрсенің әділетті немесе әділетсіз екені туралы ойларды жақсы көреді.
Мүлде елеусіз, объективті оқиғаларды жүрекке жақын қабылдауды психологтер нарцистік жарақат деп атайды. Өзіндік « меніміз » әлсіз әрі өзгелерге тәуелді болған жағдайда осындай кеселге ұрынамыз. Бастан кешіргеніңіз сіздің кінәңіз бе не­месе проблемаңыз ба, оның мәні жоқ, ең бастысы ол сіздің дәл қазір шешуге тиіс мәселеңіз. Грэмнің сәтсіздіктерінің себебі оның эгосы емес еді, ал эгосы бар болған күнде де ол Кэтриннің табысқа жетуіне анық кедергі келтіретін еді. Сәтсіздік әрдайым шақырусыз келеді, бірақ көпшілігіміз эгомыздың салдарынан сәтсіздіктің жанымызда ұзақ қалуына мүмкіндік береміз. Осының бәрінен өту үшін Грэм тәкаппарлыққа жол бермеуі керек еді. Дөрекілікке бармай, мықты болуы керек болды. Сенімділік пен төзімділікке үйреніп, жақсылық пен жамандықты ажырата алуға тиіс. Бұған қоса, мақсаты болуы керек еді. Бірақ мәселе Кэтринде емес еді. Әңгіме отбасының мұрасын сақтап қалу, газетті қорғау, өз жұмысын атқару туралы болды. Ал сізде ше? Қиындық туған сәтте эгоңыз сатып кете ме? Әлде эгосыз жалғастыра аласыз ба? Қиындықпен бетпе-бет келгенде, әсіресе көпшіліктің көз алдындағы қиындықтар ( күдік, жанжал, шығын ) кезінде эго өзінің шынайы бейнесін көрсетеді.
Жағымсыз әсерді өзіне сіңіре отырып, эго: « Сенің шамаң келмейтінін білгенмін. Несіне талпындың? » – дейді. Оған қоса: « Бұл ештеңеге тұрмайды. Бұл әділетсіз. Бұл басқа біреудің проблемасы. Неге өзіңді жақсылап ақтап алар себеп тауып, жауапкершіліктен сытылып кетпейсің? Ол мәселеге мойынсынба, ол сенің мәселең емес! » – дейді. Осылай жарамыздың бетін тырнағанды ұнатады. Эпикурдың сөзін қайталасақ, нарцистік көңіл-күйдегі адамдар « қабырғасы жоқ қалада » өмір сүреді. Ар-намысының нәзік сезімталдығы үнемі қатерге тігіледі. Егер сіздің шатқаяқтап тұрған тепе-теңдігіңізге төнген қатерді қабылдайтын ( шығаратын ) арнайы сезімтал құрылғыңыз болса, елес пен табыс қорған бола алмайды. Бұл өмір сүрудің аянышты түрі. Уолш 49ers командасының жетекшілігіне келгеннен бір жыл бұрын бір маусымда екі матчта жеңіп, он төртінде жеңілді. Бас жаттықтырушы және бас менеджер ретінде жұмыс істеген алғашқы жылда да бір маусымда екі рет жеңіп, он төрт рет жеңілді. Уолштың қалай түңілгенін білсеңіз ғой?! Бірінші жылы атқарған бүкіл жұмысы еш нәтиже бермей, дәл бұрынғы орнында тұрып қалғанда өзіне дейінгі біліксіз жаттықтырушыдан айырмасы болды ма? Басым көпшілігіміз осылай ойлап, мұнан соң басқаларды кінәлай бастар едік.
Уолш « жағдайдың өзгере бастағанына дәлел іздеу керектігін » түсінді. Оның дәлелі ойынның қалай өткенінде, команданың өз ішіндегі оң шешімдер мен өзгерісте еді. Екі маусымнан кейін олар Суперкубокты, кейін тағы бірнешеуін жеңіп алды. Шын мәнінде, бұл жеңіс соншалық алыс көрінген, сондықтан артқа бір қарап алып, алға қадам баса білу керек. Ең үлкен сәтсіздік « өз болмысыңды бар қалпыңнан биік көру мен өзіңді шын бағаңнан төмен бағалау » екенін Гете дұрыс байқаған. Бұған Кэтрин Грэмнің жетпісінші жылдардың соңы мен сексенінші жылдары акциялар сатып алуы жақсы мысал бола алады. Өз акцияларын сатып алуы дау туғызды. Өйткені әдетте дамуы тежелген, тығырыққа тірелген компания осылай жасайды. Өз акцияларын сатып алу арқылы бас директор ешкім күтпеген мәлімдеме жасады. Ол: « Нарық қателеседі. Ол біздің компаниямызды дұрыс бағаламай отыр, біздің қайда жылжып бара жатқанымызды дұрыс түсіне алмай отыр, ал біз компаниямыздың құнды қаржысын оны құтқару үшін тігуге дайынбыз », – деді. Көбіне арам және эгоист басшылар қателікпен өз компанияларының акцияларын сатып алады. Немесе акция құнын көтеруді қолдан жасау үшін сатып алады. Жасқаншақ, әлсіз басшылар мұндайды тіпті де ойламайды.
Грэмнің жағдайында ол бағалау жайлы дұрыс пайымдай алды, Баффеттің көмегімен өз компаниясының активін нарық дұрыс бағалай алмай отырғанын көре білді. Репутациясына жасалған соққы, теріс түсіну акцияның құлдырауына әсер етті, оған қоса оның жеке дәулетінің азаюына әкеп соқтырды, бірақ компания үшін ауқымды мүмкіндіктерге жол ашты. Қысқа мерзім ішінде ол аз ғана үлеске компания акциясының 40 пайыздайын сатып алды. Кэтрин Грэмнің сол кезде 1 данасын 20 долларға сатып алған акциясының құны он жылға жетпей 300 доллардан асты. Уолш та, Грэм де өз дамуын бағалай алуға мүмкіндік беретін ішкі көрсеткіштердің түйінін ұстана білді. Ал сол кездері кез-келген адам компанияның сыртқы сәтсіздіктері мен әлсіздіктеріне назар аударатын еді. Бұл – бізді қиындықтар арқылы жүргізетін жол. Өзіңіз қалаған колледжге түсе алмай қалуыңыз мүмкін. Жобаға сізді таңдамауы да мүмкін немесе қызметте өсірген жоқ. Өміріңізде бәрі соған байланысты деп ойлайтын жұмыстағы өсуде, арманыңыздағы үй мен мүмкіндіктерге қол жеткізуде алдыңызды біреу орап кетті делік. Мұндай жағдай күні ертең немесе жиырма бес жылдан соң басыңыздан өтуі мүмкін. Ол екі минутқа немесе он жылға созылуы да мүмкін. Кез келген адам сәтсіздіктер мен қиындықтарды бастан өткереді.
Бәріміз де орта шама заңдылығы мен гра­витация заңына бағынамыз. Яғни бәріміз де олармен бетпе-бет келеміз деген сөз. Плутарх: « Әрқайсымызға болашақ өзінің бүкіл кездейсоқ қауіптерімен бірге білдіртпей келеді », – деп қалай тауып айтқан. Бұдан өтудің жалғыз жолы — сол жолмен жүріп өту. Байсалды, мықты адамдарда эгоистердегі секілді мәселе туындамайды. Олар аз шағымданады, өздерін өкініш отына өртей бермейді. Оның есесіне оларда табандылық бар, тіпті сергек төзімділік бар. Аяушылықтың керегі жоқ. Олардың жеке тұлғасына ештеңе де қауіп төндірме алмайды. Олар үнемі дәлелдеу мен мақұлдауға мұқтаж емес. Осылайша біз жай ғана табысқа жетуден де үлкен нәрсеге ұмтыламыз. Өмір бізге сынақ берген шақта біздің оған қалай жауап бере алатынымыз, оны қалай орындап шығатынымыз маңызды. УАҚЫТ ӨЛІ ME, TIPI ME? Vivre sans temps mart ( Уақытты өлтірмей өмір сүр ). Париждегі саяси лозунг Малкольм Икс [ 16 ] қылмыскер болатын. Жұрт оны Жирен Детройт деп атайтын. Ол әр нәрсемен там-тұмдап айналысатын қылмыс әлемінің әккісі еді. Ол ұтыс тікті. Есірткі сатты. Жеңгетайлықпен айналысты. Мұнан соң қарулы қарақшылыққа көшті.
Оның жеке тонаушы бандасы болды, өлтіруден және өзі өлуден тайсалмайтынын айтып, оларды қорқытып-үркітумен, батылдыққа үйретумен басқарды. Ақыр соңында сағат ұрлап қолға түсті. Сол кезде оның қолында тапаншасы бар еді, дегенмен ол өзін торға түсірген офицерлерге қарсы келуге тырыспады да. Оның пәтерінен бағалы заттар, тондар, қару қоймасы, бұзып-жаруға арналған құралдың сан түрі табылды. Ол жиырма бірге енді толған шағында он жылға қамалды. Бұл 1946 жылдың ақпаны болатын. Сол кездегі Америкадағы сорақы нәсілшілдік пен құқық жүйесіндегі әділетсіздіктерді ескергеннің өзінде, Малкольм Икс айыпты болатын. Ол түрмеге отыру жазасына лайық еді. Бірте-бірте ұлғайып бара жатқан өзінің қылмыстық өмірі жалғаса берсе, енді қанша адамды жаралайтынын немесе өлтіретінін кім білсін?! Адам істеген қылмысы үшін әділетті де лайықты жазасын алып, түрмеге қамалғанда бір нәрсенің дұрыс еместігін ұғынады. Адам өзін ғана емес, қоғамның ережелері мен морадьдарын да құрдымға түсіреді. Малкольм дәл осындай жайды басынан кешірді. Осылайша ол түрмеге түсті. Камера. Он жыл бойы қапаста жататын дене.
Ол Роберт Гриннің « Тірі уақыт немесе өлі уақыт » деп атаған сценарийімен бетпе-бет келді, алпыс жылдан кейін Гриннің жаппай танымал болған бұл кітабына көптеген федералдық түрмеде тыйым салынды. Ақыр аяғында оның жеті жылы қалай өтті? Малкольм бұл уақытын қалай қолданды? Гриннің айтуынша, біздің өмірімізде уақыттың екі типі бар: адамдардың енжар күйде, күтумен өткізген уақыты – өлі уақыт және оқып, үйреніп, әрекет етіп, әр секундын тиімді пайдаланған кезі – тірі уақыт. Сәтсіздіктің кез келген мезеті, кез келген уақыт пен оқиғаны саналы түрде таңдамаған және бақыламаған жағдай не өлі уақытты, не тірі уақытты таңдауға алып келеді. Таңдау қалай жасадады? Малкольм тірі уақытты таңдады. Кітап оқи бастады. Дінге бет бұрды. Өзін оқуға бейімдеді, түрме кітапханасынан сөздік пен қарындаш алып, оны бастан-аяқ оқып қана қойған жоқ, бір әрпін қалдырмай түгел қолмен көшірді. Бұрын-соңды естімген сөздерінің бәрі ақылына қонымды көрінді. Кейін ол: « Түрмеден шыққалы бері әр бос уақытымды кітапханада немесе өз төсегімде кітап оқумен өткіземін », – деп жазды. Ол тарих, әлеуметтану, дін жайлы оқыды. Кант пен Спиноза секідді философтарды, классиктерді оқыды.
Кейін тілшілердің бірі Малкольмнан: « Қандай оқу орнында оқыдыңыз? » – деп сұрады. Сонда ол: « Кітаптар », – деп бір-ақ ауыз сөзбен жауап берді. Түрме оған колледж болды. Ол өзі бойына сіңірген кітап парақтарының арқасында қапастан босап шықты. Тіпті өзін еркінен тыс қамап отырғанын сезінбеген күйде айлар зулап өткенін еске алды. Ол « ешқашан дәл осылай азат болып көрмегенін » айтты. Көп адам Малкольм Икстің не істегенін біледі, бірақ түрменің оған қандай мүмкіндік бергенін түсіне де, сезіне де алмайды. Жағдайды қабылдау, мойындау, күш-жігер таныту оны осындай өзгеріске бастады. Сол сияқты олар тарихта мұндай жайттардың қаншалықты жиі кездесетінін, қаншама адамның түрмеге қамалу, қудалауға ұшырау, қаржы нарығының құлдырауы немесе күйзеліске түсу, әскерге шақырылу, тұтқындарды оңаша ұстайтын лагерьге айдалу кезінде де өздерінің бұл жағдайларға дұрыс көзқарасының арқасында бұл жайттайдың бәрі адамды шыңдап, ұлы тұлғаға айналдыратынын білмейді. Виктор Франкл үш нацистік концлагерде болған кезінде мән-мазмұн мен қайғы-қасірет жайлы өз психологиясын жетілдірді. Мұндай мүмкіндіктер үнемі осындай ауыр жағдайларда туындай бермейді. Жазушы Ян Флеминг төсек тартып жатты, дәрігер оған жазу машинасымен жұмыс істеуге тыйым салды.
Олар Бонд туралы кезекті романын жазса, зорығып кетеді деп қорықты. Сондықтан ол Chitty Chitty Bang Bang шығармасын қолмен жазып шықты. Уолт Дисней аяғына таттанып кеткен шеге кіріп, ауруханада жатқанында Мультипликатор болсам деп шешкен. Иә, мұндай кездер ашуланатын, ренжитін, жабырқайтын немесе жүрегің жаралы болатын сәттер секілді көрінеді. Әділетсіздіктен, тағдырдың тар жолынан зиян шеккенде айғайлау, шабуылға тойтарыс беру, қарсыласу – қалыпты реакция. Менің қалауым басқа. Өз ойымдағыдай болса деймін. Ол үшін көреген болудың қажеті жоқ » дейтін жағдай сізге таныс шығар?! Кейінге ысырып жүрген нәрсеңіз, шешуден бас тартып жүрген мәселеңіз, шешуі қиын болып көрінетін жүйелі проблемаларыңыз туралы ойланыңыз. Уақытқа баяғыдан қолға алуға тиіс нәрсені атқаруға берілген мүмкіндік ретінде қараған кезде уақыт тіріледі. Бұл мезет – әлі сіздің өміріңіз емес. Бірақ ол сіздің өміріңіздің бір сәті. Оны сіз қалай пайдаланасыз? Малкольмның түрмеге түсу себептерін ойлап, бас қатыруына да болар еді. Өлі уақыт тек жалқаудық пен тоқмейілсуден ғана өлі емес. Ол бұл жылдарды аты шулы қылмыскер болуға, байланыстарын жақсартуға немесе келесі қылмысты жоспарлауға да жұмсай алады, бірақ ол бәрібір өлі уақыт болар еді.
Ол өзін баяу өлтіріп жатып та тірі сезінуі мүмкін. Гриннің сөзімен айтсақ, « ол жерде ойлаудан басқа істейтін ештеңе жоқ ». Өкінішке қарай, түрмеден тікелей және астарлы мағынасында азғындар, бейбақтар, сенделіп жүргендер әлдеқайда көп шықты. Қамалғандар расында да ойлаудан басқа ештеңе істемеуі мүмкін, бірақ олар әрдайым жақсы нәрсе ойлай бермейді. Көпшілігіміз сәтсіздікке тап болып, қиыншылыққа ұшырағанда дәл осылай етеміз. Өзімізді зерттеп алмай тұрып энергиямызды о баста біздің проблемаларымыздың туындауына себеп болған мінез-құлыққа жұмсаймыз. Оның формасы әртүрлі болуы мүмкін. Болашақ туралы бос армандау. Кектену. Бассауға іздеу. Таңдауымыз мінезіміздің айнасы екенін мойындағымыз келмей, қалауымыз басқа еді дегіміз келеді. Бірақ: « Бұл менің мүмкіндігім. Мен оны өз мақсатыма пайдаланамын. Оның өлі уақыт болуына жол бермеймін », – десек ше?! Эгоның бақылауында болған кезімізде уақыт өлі болады. Қазір біз өмір сүре аламыз. Сіздің немен айналысып отырғаныңызды кім біледі. Өзіңізді солай сезінгеніңізбен, түрмеде қамалып отырмаған шығарсыз деп ойлаймын.
Мүмкін, сіз орта мектептің түзету сыныбында отырған шығарсыз, әлде күту сәтін бастан кешіріп отырсыз, бәлкім, бұл сынақ мерзімі болар, мүмкін, қор жинақтап алғанша коктейль дайындап жүрген шығарсыз, келісімшартты немесе қызметті ұзақ күтіп қалған боларсыз. Мүмкін, осы жағдайға тұтастай өзіңіз себепші болдыңыз немесе жай ғана сіздің жолыңыз болмады. Өмірде біз « өлі уақыт » мәселесімен бетпе-бет келеміз. Оның пайда болуын бақылай алмаймыз. Ал оны дұрыс қолдану қолымыздан келеді. Бұл туралы атақты Букер Т. Вашингтон: « Шелегіңді өзің тұрған жерге түсір », – депті. Маңайыңызда барды пайдаланыңыз. Жағымсыз жағдайларды қиындата түсетін тікбақайлыққа жол бермеңіз. ТАЛПЫНЫС ЖЕТКІЛІКТІ Белсенді адамға дұрыс әрекет етудің өзі маңызды. Ал іс соңына жете ме, жетпей ме, бұл оны мазаламауға тиіс. Гете Велизарий – тарихтағы ұлы, бірақ танымал емес әскери генерал. Оның есімі бұлыңғырланып, тарихта ұмыт болғаны соншалық – оның жанында толық бағаланбаған генерал Маршаллдың өзі танымал болып көрінеді. Ең құрығанда оның құрметіне Маршалл жоспары [ 17 ] деп аталған жоспар бар. Византия императоры Юстинианның кезінде Римнің ең жоғары әскери қолбасшысы бола жүріп, Велизарий батыс өркениетін кемінде үш рет құтқарды.
Рим құлап, империя орталығы Константинопольға ауысқан кезде Велизарий христиандықтың қараңғы көгіне күн боп шыққан жалғыз тұлға еді. Велизарий Дарада, Неапольда, Карфагенде, Сицилияда, Константинопольда даңқты жеңістерге жетті. Көтеріліс бейберекет бассыздыққа ұласқан кезде императордың сақтауға қауқары қалмаған тақты он мыңдай адамға оққағардай қарсы тұрған Велизарий құтқарып қалды. Ол бірнеше жыл бойы уыстан шығып кеткен аймақтарды әскерінің аздығына, қорының жоқтығына қарамастан қайтарып алды. Римді шапқыншылар тонап, басып алған кезде де қорғады. Осының бәрін қырық жасына дейін басынан кешірді. Велизарийге алғыс білдірді ме? Оған көпшіліктің алдында құрмет көрсетілген жоқ. Есесіне ол өзі қызмет еткен есуас император Юстинианның бірнеше мәрте күдігіне ілікті. Оның жеңістері мен құрбандықтары жеңіл-желпі келісімшарттар мен екіжүзділіктің көлеңкесінде қалып қойды. Прокопий ( Велизарийдің жеке шежірешісі ) Юстинианның ықпалымен оның атын, бет-бейнесін қаралады. Мұнан соң ол әскери қолбасшылықтан шеттетілді. Оның « ат қораның басшысы » деген атағы ғана қалды. Велизарийді мансабының дүркіреген шағы аяқталғанда бар байлығынан айырды, аңызда оның көз жанары суалып, нан табу үшін көшеде қайыр сұрауға мәжбүр болғаны айтылады. Тарихшылар, ғалымдар және өнер иелері арасында бұл туралы ғасырлар бойы түрлі пікірталас болды.
Байыпты ойлай алатын кез келген адам сияқты олар да осы бір ұлы, ғажап адамға жасалған әділетсіздікке, есуастыққа, оның жасаған жақсылықтарының бағаланбағанына ыза болады. Сол буырқанған кездерде де, өмірінің соңында да, тіпті хаттарында да осының бәріне шағым айтпаған жалғыз ғана адам болды, ол – Велизарийдің өзі. Тағдырдың жазуымен оның бірнеше рет таққа отыруға мүмкіндігі болды, бірақ ешқашан ондай арбауға еліккен емес. Император Юстиниан абсолютті биліктің бақылау, паранойя, эгоизм, ашкөздік сияқты барлық кеселіне ұшыраған болса, Велизарийде мұның бір де бір белгісі болған жоқ. Ол бар болғаны өзінің қастерлі парызы санаған міндетін атқарып жүрмін деп ойлады. Ол бәрін жақсы атқаратынын білді. Дұрыс істеп жүргенін білді. Оған соның өзі Жеткілікті еді. Өмірде бәрін дұрыс жасайтын, тіпті мінсіз жасайтын сәттеріміз болады. Бірақ нәтижесі сәтсіздікке, қызғанышқа алып келеді. Қоршаған орта көзге ілмеуі де мүмкін. Бізді не қуаттандыратынына байланысты жауабымыз бас айналдырарлық болуы мүмкін. Егер эго басқаратын болса, онда бізге кем дегенде оның бізді мойындағаны керек. Адам кітап, бизнес немесе басқа да бір жобалармен айналысқанда белгілі бір уақытта ол қоғам назарына шығады. Оны басқалар бағалайды, қабылдайды.
Ал автор өз жобасын бақылау мүмкіндігінен айырылып, басқалардың бағалауына тәуелді болады. Велизарий майданда жеңіске жете алды. Адамдарды басқара алды. Өзінің жеке этикасын айқындай алды. Бірақ оның жұмысын басқалар бағалады ма, әлде күдік келтірді ме, бұл жағына бақылау жасай алған жоқ. Өзіне құдіретті диктатордың достық ниетте қарауына ықпал ете алған жоқ. Кез келген өмір салтында әрбір адам үшін бұл шындық әділетті секілді көрінеді. Велизарий келісімді қабылдай білді. Оған дұрыс әрекет етудің өзі жеткілікті болды. Ол үшін өз еліне, өз Құдайына қызмет ету, өз парызын адал атқару маңызды еді. Кез келген тауқыметті көтеруге бола­ды, ал марапат жай ғана қосалқы деп есептелді. Лайықты істері үшін Велизарийге марапат бермегені аздай, оны жазалады да. Бұл алғашында жәбірлеу болып көрінуі мүмкін. Егер осындай жағдай өзіміздің немесе таныстарымыздың басынан өтсе, наразылығымызды білдірер едік. Ал Велизарийде таңдау болды ма? Оның ерегісіп теріс әрекет жасауы керек пе еді? Мақсатымызға жету жолында бәріміз де бірдей мәселеге кезігеміз: бізден тартып алуы мүмкін екенін біле тұра, сол үшін жанымызды салып еңбек етер ме едік?
Жемісті болатынына кепілдік жоқ болса да, оған уақытымыз бен күш-қуатымызды салар ма едік? Оң ниетпен біз оған дайынбыз. Ал эгомыз барда, олай жасамаймыз. Өз істерін тек осылай ілгерілете алатынын білген барлық бастамашылды, ойын іске асырған сәтте өлтірілген көшбасшыларды, идеялары « уақыттан озған » өнертапқыштарды ойлап көріңізші. Қоғамның негізгі өлшемімен қарағанда, олар өз ісі үшін лайықты марапат алмай кетті. Олай болса, олар бұлай жасамауға тиіс па еді? Солай бола тұра эгоның әсерімен бәріміз де осылай ойлаймыз. Егер сіз бұлай ойлайтын болсаңыз, қиын кезеңдерді қалай жеңбексіз? Егер уақыттан озып кетсеңіз ше? Нарық жалған трендке жайлы жағдай жасаса ше? Басшыңыз немесе клиентіңіз сізді түсінбесе ше? Жұмысыңызды жай ғана жақсы атқарудың өзі әлдеқайда маңызды. Басқаша айтқанда, жұмыстың нәтижесіне неғұрлым аз байлансақ, соғұрлым жақсы. Сонда өз ережеңді сақтау абырой мен өз-өзіңді сыйлауға ұласады. Жақсы не жаман нәтиже емес, талпыныстың өзі жеткілікті. Ал эго барда бұл жеткіліксіз. Бізді мойындауы керек. Бізге өтемі керек. Оларға жиі қол жеткізудің өзі мәселе туындатады. Бізге мақтау айтады, ақы төлейді, сөйтіп, бұл нәрсе үнемі қатар жүреді деп ойлаймыз.
Содан соң еріксіз түрде « масаңдық » туындайды. Ескендір Зұлқарнайын мен киник философы Диогеннің арасында әдеттегіден тыс ерекше кездесу болыпты. Жазғы ауамен тыныстап, рақаттанып жатқан Диогенге таяп келген Ескендір төбесінен төніп тұрып өзі секілді құдіреті күшті адамның қамкөңіл жарлыға нендей көмек жасай алаты­нын сұрапты. Диоген одан не сұраса да болар еді. Бірақ ол бар болғаны Күннің көзін көлегейлемеуін сұрапты. Біз бұл жауаптың құдіретті екенін дәлелдегісі келген Ескендірге Қалай ауыр тигенін тіпті екі мың жылдан кейін де сезіне аламыз. Кейін жазушы Роберт Льюис Стивенсон осы кез­десу туралы былай деп жазды: « Тынымсыз еңбектеніп, сол еңбектің шыңына шыққанда, адамзаттың сенің жетістігіңе немқұрайды қарайтынын білу қандай азап ». Иә, соған дайын болыңыздар. Ол күн алыс емес. Мүмкін, жетістігіңізге ата-анаңыз таңырқамайтын шығар. Бәлкім, сүйікті қызыңыз оны елеусіз қабылдар. Инвестор цифрларға мән бермеуі мүмкін. Көпшілік қол соқпайтын шығар. Бірақ біз қалайда бұл сынақтардан өтуіміз керек. Қуат беретін тек осылар ғана болмауы керек. Велизарийдің әлі де аяқталмаған ісі бар еді. Ол өзіне артылған айыптан кінәсіз деп танылып, абырой-құрметі қайта қалпына келтірілді.
Бұл тағы бір кезекті мәрте империяны құтқару қажеттігі туындаған кез болатын. Бірақ бұл Велизарийдің шашы ағарып қартайған кезі еді. Бірақ өмір – ертегі емес. Ол императорға қарсы қастандық ойластырушы ретінде тағы да күдікке ілінді. Лонгфеллоның біздің байғұс генерал туралы атақты поэмасында өмірінің соңында оның соқыр болып қалатыны айтылады. Соған қарамастан өмірінің соңын мықты қуатпен аяқтайды: Мен мұны да көтере аламын, Мен Велизариймін! Сізді лайықты бағаламайды. Сізді қасақана елемейді. Кездейсоқ сәтсіздіктерді бастан кешіресіз. Жеңілесіз. Сәтсіздіктерге ұшырайсыз. Ары қарай қалай өмір сүресіз? Өзіңізбен және жұмысыңызбен қалай мақтана аласыз? Джон Вуден ойыншыларына мынадай кеңес беріпті: « Жетістіктің анықтамасын өзгертіңдер. Табыс – кім бола алсаң, сол болуға тырысып, қолдан келгенді жасағаныңды сезінуден туған өз-өзіңе көңіл толу нәтижесіндегі жаныңның тыныштығы ». Марк Аврелий: « Атаққұмарлық – өзіңнің бар екеніңді өзгелердің айтуымен, басқалардың әрекетімен байланыстыру. Ал байыпты ойлау оны өз әрекетіңмен байланыстыру », – деп еске салыпты. Өз ісіңізбен айналысыңыз. Оны жақсы атқарыңыз. Сосын оны Құдайдың құзырына қалдырыңыз. Болуы тиіс нәрсе осы. Мойындау мен марапаттау – жай ғана қосымша сыйақы.
Бас тартуды өзіміздің емес, олардың ар-ұятына қалдырайық. Джон Кеннеди Тулдың « Ақымақтардың сөз байласуы » атты ең тамаша кітабын шығарудан барлық баспагер бас тартты. Бұл оның жүрегін жаралағаны соншалық, Миссисипи штатындағы Билокси жолында өзіне қол салды. Ол өлгеннен кейін анасы кітапты тауып алып, оны ба­сып шығармайынша тыным тапқан жоқ. Ақыр аяғы бұл кітап Пулитцер сыйлығын алды. Бір сәт ойланыңызшы. Осы танымдардың арасында не өзгерді? Ештеңе. Кітап та сол кітап. Тул кітаптың қолжазбасын қайтарып алып, редакторлармен керілдесіп жүргенде де, баспа бетін көріп, сатылып, сыйлық алғанда да кітаптың кереметтігі бірдей еді. Тек ол осыны түйсіне алғанда, ол жан азабынан құтылар еді. Бірақ ол оны ұғына алмады, оның қайғылы тағдыры тым құрығанда бізге өмірдің бұралаңы қаншалықты жиі болып тұратынын көрсетсе керек. Міне, сондықтан да біздің еңбегіміз бағалауға тұра ма, жоқ па дегенді сыртқы факторлардың ырқына беріп қоймауға тиіспіз. Ол өзімізге байланысты. Шынына келгенде біз, адамдар, не қаласақ та әлемге бәрібір. Егер біз ашкөздікке салынып, қалау-талаптарымызға шектеу қоймасақ, түбі жамандыққа әкеп соғады.
КҮРЕС КЛУБЫНДАҒЫ СӘТТЕР Шындықтың бетін үнемі бүркемелеп, жерге көметін болсаңыз, ол жер астында өсіп, алапат күш жинайтыны соншалық – жерді жарып шыққанда жолындағысының бәрін күл-талқан етеді. Эмиль Золя Құрдымға кеткен табысты адамдарды тізбектейтін болсақ, орын жетпейтін де шығар. Болашағыңды өзгертетін күйзелісті сәттерді кез келген адам бастан кешіреді деген ой біз үшін қалыпты. Бірақ бұл жалған сөз дегенді білдірмейді. Ж.К. Роулинг колледжді бітірген соң жеті жылдан кейін қандай күйде еді? Жұмыссыз, сәтсіз некеден кейін жалғызбасты ана ретінде балаларын әрең асырап жүрген, баспанасынан айырылуға шақ қалған күйде болатын. Чарли Паркер жасөспірім кезінде Джо Джонс оның аяғының астына тәрелке лақтырып, кемсітіп қуғанға дейін топтастарымен бірге сахнаны жандырамыз деп ойлаған болатын. Hill Country фермасының жігіті Линдон Джонсты жас күнінде қыз үшін өлімші етіп сабап, өзіне деген сенімін күл-талқан еткен. Тұңғиыққа түсудің көптеген тәсілі бар. Әр адам белгілі бір кезеңде өзінше жасайды. Жақсы көретін жиһаздарының түгі қалмай қирайды. Кейін оны Джектің өзі жарғаны белгілі болады. Оның тұлғасы екіге жарылған еді. Ал жарылысты Джекті бірдеңе жасауға қорқатын енжарлықтан құтқару үшін « Тайлер Дерден » жасапты.
Соның салдарынан ол өмірінің мүлде басқа, қараңғы бөлігіне саяхат жасады. Грек мифологиясында кейіпкерлер құлдырауды жиі бастан кешіреді. Олар шегінуге мәжбүр болады, күйзелісті бастан кешіреді, кей жағдайда жер астына түседі. Ал жер астынан есейген, білімі толысқан кейіпте шығады. Бүгін біз оны тозақ деп айтар едік және әрқайсымыз белгілі бір кезеңдерде сол жақта болып қайтамыз. Біз маңайымызды шаддыр-шатпақпен, алаңдатарлық факторлармен, бақыт пен маңыздылық туралы жалған ұғымдармен толтырамыз. Қандай болуға тиіс емес болсақ, сондай адам боламыз, ал әрекетіміз тым бүлікшілге айналады. Katabasis, яғни құлдырау жүзіне тік қарауға мәжбүрлемейінше, сырқат әрі эгоистік көңіл-күй бір орнында тұрып қалады да тұрақты күйге айналады. Duris dura franguntur ( Қатты заттарды қатты заттар ғана сындырады ). Эгоңыз үлкен болған сайын құлдырау да қатты болады. Бұл біз үшін міндетті деп саналмаса жақсы болар еді. Бізді қатемізді түзетуге сыпайы түрде итермелесе, жаймен айтылған ғақлия құрғақ қиялдан арылтса, осының бәрін өз бетімізбен жеңіп шықсақ қой. Әттең, олай емес. Қасиетті Уильям А. Саттон осыдан 120 жыл бұрын « қандай да бір кемістікті сезінбейінше, көндіге алмайтынымызды » айтқан.
Мұндай тәжірибеден өтпей-ақ бастан кешіргеніміз жақсы болар еді. Бірақ кейде соқырды көруге мәжбүрлеу тығырықтан шығарар жалғыз жол дейтін кездер болады. Шын мәнінде, біздің әлем туралы ойымыздың күл-талқаны шығып, оның жалған екені анықталған сәтте өмірімізде көптеген өзгеріс болады. Оны « Күрес клубындағы » сәттер деуге де болады. Кейде ол өз-өзінен туындайды, кейде оған біз себепші боламыз. Мейлі, нендей себеп болса да, біз батыл кірісе алмай жүрген өзгерістерді жылдамдатып жібереді. Өміріңіздің бір кезеңін таңдап алыңыз ( немесе бұл сіз қазір бастан кешіп жүрген жай болуы мүмкін ). Басшыңыздың сіздің жүйкеңізге тиіп, айғайлаған кезі. Жайдары жанмен әңгімелескен сәтіңіз. Өзіңізден басқа ешкім жазған жоқ деп ойлаған мақалаңызды Google қызметі басқа біреудің де жазғанын хабарлаған шақ. Кредитордың телефон шалған уағы. Жаңалықты естігенде орныңыздан ыршып тұрып, аузыңызға сөз түспей аңтарылып қалған кезіңіз. Дәл осындай сәттерде, бұрын байқамаған нәрселер айқындалғанда, шындықтың жүзіне тік қарауға мәжбүр боламыз. Сіз бұдан әрі жасырына да, жасанды бола да алмайсыз. Осы сәтте көптеген сұрақ туындайды: Шындықтың мәнін қалай ұғамын? Бұдан әрі алға жүрейін бе, биікке қарай жүрейін бе?
Тұңғиық деген осы ма, әлде бұдан да тереңі бар ма? Қиындықтарымды шешудің жолын біреу айтып бере ала ма? Қалай осы жағдайдың туындауына жол бердім? Мұндай енді қайталанбас үшін не істеуім керек? Тарихқа деген көзқарас мұндай жағдайлардың үш белгісі болатынын анықтап берді: Бұл сыртқы күштердің немесе басқа бір адамның қолында болады. Бұл көбіне өзіміз туралы білетін, бірақ мойындауға батылымыз жетпей жүрген жайтқа қатысты болады. Күйзеліс арқылы ұлы прогресс пен жетілуге жол ашылады. Мұндай мүмкіндікті бәрі пайдалана ма? Әрине, жоқ. Эго үнемі күйреуге себеп болады да, жақсаруға кедергі келтіреді. Есептіліктің болмауы, несие қарызын арқалаған өмір салты, ашкөздік, алаяқтық – өмір бойы жалғаса бермейтін үдеріс. Кейбіреулер үшін бұл қауіпті белгіге айналды. Тағы біреулері бірнеше жылдан кейін бұрынғы тұрған нүктесіне қайтып келді. Келесі жолы одардың жағдайы одан бетер күрделенді. Хэмингуэйдің « түп тереңдік » туралы өз ұғымы болды. Содан туындаған түсінігі өзінің « Қош бол, қару » кітабында көрініс тапты. Ал сынғысы келмегендерді өлтіреді ». Әлем бізге шындықты көрсетуі мүмкін, бірақ оны қабылдауға бізді ешкім де мәжбүрлей алмайды.
Соның бәрінен тазарғаннан кейін ғана шынайы бейнеміз қалады. Шынайы бейнеңізді жоққа шығарғыңыз келіп тұрады ( сізге ұнамауы мүмкін нәрсенің шындық екеніне эгоңыз сенбейді ). Психологтер қауіпті эгоизм жер бетіндегі ең қатерлі күш екенін жиі айтады. Мәселен, « ар-ұятына » күдік ұялататын банда мүшелері, беті қайтарылған нарцисс, ұятын сезінген бұзақы, өтірігі әшкереленген алаяқ, соңында шырмауға түскен плагиатор немесе көзбояушы. Бұлар тығырыққа тірелген кезде олардан аулақ болғыңыз келетіні анық. Ол тығырыққа өзіңіз тірелгенді қаламас едіңіз. Сол кезде: « Бұлар менімен қалай-қалай сөйлеседі? Бұлар өздерін кіммін деп ойлайды? Мен оларға көрсетемін әлі! » – деп ойлай бастайсыз. Кейде айтылған сөзге немесе істелген іске қарсы тұра алмайтындықтан, оған жауап ретінде миға сыймайтын нәрселерді жасаймыз: шиеленісті тереңдете түсеміз, асқындырамыз. Бұл эгоның айқын әрі неғұрлым улы формасы. Лэнс Армстронгқа қараңызшы. Ол қулық жасады. Басқа да көптеген адам осындай қулыққа барды. Осындай қулық бүкіл қоғамның игілігіне айналған кезде, ол өзінің алаяқ болғанын бір сәтке болса да мойындауға мәжбүр болды. Барлық айғаққа қарамастан, ол табанды түрде мойындамады, сөйтіп, басқалардың да өмірін құртты.
Біз беделімізді жоғалтудан немесе сый-құрметсіз қалудан қатты қорқамыз, қорыққандықтан да сұмдық нәрселер ойлаймыз. Ұсақ болсын, ірі болсын, соның бәрі біз жасайтын істер. Біз әдеттегі алаяқтықты әшкерелеу туралы айтсақ та немесе нағыз жамандық туралы айтсақ та, шамның жарығында бұл жағымды бола қоймайды, бірақ сол жарықтан теріс айналу – өтеуді кейінге қалдыру ғана. Қанша уақытқа шегерілгенін ешкім де айта алмайды. Симптомдарды мойындап үйреніңіз. Ауруды емдеңіз. Эго үшін мұны жасау қиын, қайта оған кейінге ысыру, еселей түсу, өмірімізде болуы тиіс өзгерістерді саналы түрде елемеу әлдеқайда оңай. Үміттену, асыра сілтеу, шыдамсыздық кесірінен мұндайдан қашып құтыла алмаймыз және оның ауыр болатыны сөзсіз. Сол сәт туды, әрі қарай не істейсіз? Өзгеруге қадам жасайсыз неме­се одан бас тартасыз. Винс Ломбарди бірде: « Адам секілді команда да қайта көтерілгенше тізерлеп тұруы керек », – деген екен. Құрдымға кету қаншалықты азапты болғанымен, пайдалы да. Құрдымнан кейінгі сезіну – әлемдегі ең жарқын да қуатты әлеует.
Ол туралы президент Обама көп сынақтан өткен кезде: « Мен Ниагара сарқырамасына құлап бара жатқан бөшкенің ішінде отырдым, судан сүңгіп шықтым, тірі қалдым, бұл еркіндік беретін сезім », – деп сипаттаған болатын. Егер бұл біздің қолымызда болса, ешқашан бос қиялдан азап шекпес едік. Ешқашан тізерлеп тұруға немесе жар жағалауымен жүруге мәжбүр болмағанымыз жақсы. Бұл кітапта ең көп айтылғаны да осы. Егер бұл күресте жеңілсек, осы жерге тап боламыз. Түптеп келгенде ілгерілегеніңді бағалаудың жалғыз тәсілі – өзімізге қазған ордың шетінде тұрып оның тереңіне көз салу, қанталаған тырнақ ізіне қарап жылы жымию. СЫЗЫҚ СЫЗ Мінез-құлқыңызды бұза алған нәрсе ғана өміріңізді бұза алады. Марк Аврелий Джон Делориан автокөлік компаниясын шексіз амби­ция, немқұрайдылық, менмендік, ашкөздік пен шаруашылыққа қырсыздығы кесірінен құрдымға кетірді. Жағымсыз хабар мен жайсыз картина көпшілікке жария болғанда, ол өзін қалай ұстады деп ойлайсыз? Оған көндіге алды ма? Өзіне наразы қызметкерлерінің айтқан кемшіліктерін мойындады ма? Өзіне, инвесторларына, қызметкерлеріне соншама жайсыздықтар туғызған қателіктері мен шешімдері жайлы аз да болса ойлана алды ма? Әрине, олай жасай алған жоқ.
Қайта жағдайды одан әрі ушықтырды, құны 60 миллион доллар болатын есірткіге келісім жасап, ақыр аяғы қамауға алынды. Компания оның кәсіби басқаруының біліксіздігінен құрдымға кеткеннен кейін, ол оны сақтаудың жалғыз жолы 220 фунт кокаинды заңсыз жолмен жеткізу арқылы қаржы тарту деп түсінді. Әрине, көпшілікке масқара болып қамауға алынған Делориан ақыр аяғы шындыққа сәйкес келмейтін « арандату » аргументінің негізінде айыбынан ақталып шықты. Бірақ ол бейнежазбада қолына кішкене пакеттегі кокаин­ды ұстап тұрып, « бұл алтыннан да жақсы зат » деді толқып тұрып. Джон Делорианның жоқ болуына кім себеп болғаны белгілі. Сол сияқты кім ушықтырғаны да айқын. Жауабы – ол өзі. Орға түсіп кетті де, тозаққа жеткенше одан әрі қаза берді. Сол сәтте тоқтай алғанында, бір мезетте: « Менің осындай адам болғым келіп пе еді? » – деп айта алғанында ғой. Адам баласы үнемі қателік жасайды. Олар басқару қолымыздан келеді деп ойлап компаниялар құрады. Тым ауқымды әрі батыл жоспарлар жасайды. Бұл өте жақсы, кәсіпкер, шығармашылық адамы, тіпті кәсіпорын басшысы болу үшін де осындай қасиеттер керек. Біз тәуекелге барамыз. Қателесеміз.
Мәселе мынада, жеке басымызды жұмыспен араластырған кезде кез келген сәтсіздік біздің жеке басымызды жаман жағынан сипаттайды деп қорқамыз. Бұл өзімізге жауапкершілік алуға, бірдеңені бүлдіргенімізді мойындауға де­ген қорқынышымыз. Бұл – адасу. Сондықтан біз көп ақша мен жайлы өмірді тәуекелге тігіп, ақыр аяғында жағдайды одан бетер ушықтырамыз. Кейде қабырғалар кірігіп кеткендей көрінеді. Сізді сатып кеткендей немесе өміріңіздің мәні болған ісіңізді ұрлап алғандай сезінуіңіз мүмкін. Бұл рационал емес, оң әрекеттерге бастайтын жақсы эмоциялар рационал. Эго: « Бұл неге менің басымнан өтіп жатыр? Жағдайды қалай құтқарамын? Өзімнің олар ойлағандай ұлы адам екенімді қалай дәлелдеймін? » – деп сұрайды. Бұд әлсіздіктің титтей белгісінің алдындағы жыртқыштың қорқынышы. Сіз мұндайды көрдіңіз. Сіздің табанды түрдегі күресіңіз жағдайды одан әрі күрделендірді. Жасампаздық жолы бұлай жасалмайды. Стив Джобсты алып қарайықшы. Ол Apple компаниясынан қуылуына түбегейлі өзі жауапты болды. Кейінгі табысты кезеңдердің көзімен қарағанда, оның жұмыстан шығарылуы қателік болып көрінгенімен, дәл сол сәтте Джобс басқаруға көнбейтін жағдайда еді. Оның эгосы бақылаудан мүлде шығып кеткен болатын.
Егер сіз Джон Скалли және Apple компаниясының бас директоры болсаңыз, сіз де сол кездегі Стив Джобсты жұмыстан шығарып жіберер едіңіз және бұл шешіміңіз дұрыс болар еді. Стив Джобстың жұмыстан шығып қалған кездегі көңіл күйін түсінуге болады. Ол жылады, күресті. Жеңілген кезінде тек қана Apple акцияларын ғана қалдырып, өзгесінің бәрін сатып жіберді, бұл компания жайлы ешқашан ойламауға серт берді. Бірақ мұнан соң ол жаңа компанияның негізін қалап, оған бар ғұмырын арнады. Алғашқы сәтсіздігіне себеп болған менеджменттегі кемшіліктерін мүмкіндігінше қайталамауға тырысты. Мұнан соң ол Pixar деп аталатын тағы бір компания құрды. Мүгедектерге арналған орынға көлігін менмендікпен қойып жүрген атақты эгоист Стив Джобс тығырыққа тірелген кезінде өзінің кереметтігіне сенетін басшы бола тұрып, таңғаларлық мінез көрсетті. Өзінің қабілетін қайта дәлелдегенге дейін қауырт жұмыс істеді, алғашқы кездегі құлдырауына себеп болған кемшіліктерді едәуір түзете алды. Мұндай іс, әсіресе жантүршігерлік сәтсіздіктер кезінде табысты немесе ықпалды адамдардың бәрінің бірдей қолынан келе бермейді. Мұның мысалы ретінде American Apparel компаниясының негізін қалаушы Дов Чарниді айтсақ болады. Ол екі нұсқадан да бас тартып, ең сорақысын таңдады.
Қарсылық белгісі ретінде талап арыз бергеннен кейін ол компаниядағы бүкіл меншігін тәуекелге тігіп, хэдж-қорлардың біріне тіркеп, өз іс-әрекетінің тергелуін және жазалануын талап етті. Расында да солай болды, ол ақталмады. Оның жеке өмірі газет мақалаларының тақырыбына айналды, сөкет істері әшкере болды. Сот процестерінде өз өкілі болады деп таңдаған адвокаты сексуалдық зорлық пен қаржылық заң бұзушылықтары үшін кемінде 6 рет Чарнимен соттасқан адвокат болып шықты. Бұрын Чарни бұл адамды өзін алдағаны және жалған заң талаптарын қойғаны үшін кінәлаған болатын. Енді олар бірге жұмыс істеді. American Apparel соттың істі қарауы барысында оған тойтарыс беру үшін 10 миллион доллардан астам қаржы шығындады. Судья тыйым салатын бұйрық шығарды. Сатылым төмендеді. Ақыр соңында компания, Чарнидің айтуынша, өзі үшін күрескен байырғы қызметкерлерді жұмыстан шығара бастады. Бір жылдан кейін компания банк­рот болды, Чарни түксіз қалды. Мұндай жағдай қуғынға ұшыраған мемлекет қайраткері, әскери қолбасшы Алкивиадтың да басынан өтті. Пелопоннес соғысында бастапқыда ол отаны, елі, жақсы көретін Афинасы үшін күресті. Мұнан соң оны жасауы да, жасамауы да мүмкін мас күйіндегі қылмысы үшін қуып жіберді. Ол Афинаның қас дұшпаны Спарта жағына өтіп кетті.
Кейін спарталықтармен қақтығысқан соң екі тараптың да қас жауы Персия жағына өтті. Ақыры, Афинаға қайта шақырылды, онда оның Сицилияға басып кіру туралы өршіл жоспары афиналықтарды түбегейлі жеңіліске ұшыратты. Эго біз жақсы көретін нәрселерді өлтіреді. Кейде өзімізді өлтіруге де шақ қалады. Осы тақырыпқа қатысты қанатты сөздер АҚШ-тың негізін салушылардың бірі, өмірінің соңы қайғылы және әділетсіз аяқталған Александр Гамильтонда да бар. Оның өмірі расында да солай болды ( өзі айтқан ақылды сол бір қатерлі дуэльдің алдында есіне алғанда ғой ). Өзіңізді тоқтата алатындай батылдығыңыз болсын ». Кілт тоқтау. Бұд адамдар бәрін тастауы керек деген сөз емес. Соққыға төтеп бере алмайтын боксшы немесе демалысқа шығатын уақыты болғанын әлі түсінбеген боксшы жарақат алады. Жарақат болғанда да ауыр жарақат алады. Сондықтан жағдайды тұтас күйінде көре білу керек. Бірақ жағдайды эго бақылаған кезде кім бұлай көре алады?! Сіз сәтсіздікке ұшырадыңыз делік немесе бұл жағдай сіздің кінәңізден туындады делік. Кейде ол көпшіліктің көз алдында болады. Бұл, әрине, көңіл көншітерлік емес. Немесе бұл жағдайдан еңсеңізді тік ұстап өтесіз бе? Ертеңгі күні күресу үшін бүгін өмір сүргіңіз келе ме? » деген сұрақтар көкейіңізде қалады.
Команда ойыннан жеңілгісі келгендей сыңай танытқан кез­де жаттықтырушы оларды жинамайды және оларға өтірік айтпайды. Оның орнына олардың кім екенін, неге қабілетті екенін естеріне салып, сол мүмкіндіктеріне қайта оралып, жүзеге асыруына шақырады. Жеңу туралы немесе ғажайып жайында ойламаған кезде жақсы команда ойынды неғұрлым жоғары деңгейде аяқтауға барын салады ( Ойын уақытын тұрақты ойнамайтын басқа да ойыншылармен бөліседі ). Кейде олар қайта оралып жеңіске жетеді. Егер басқаша істемеген болсаңыз, сәтсіздіктердің көбі уақытша ғана. Сауығу – кезек-кезегімен келетін қадам. Әрине, егер сіздің дәріңіз аурудан бетер болмаса. Қымсыну мен сәтсіздікті шын мәніндегіден әлдеқайда үлкен бірдеңе деп ойлайтын эго ғана. Кемсітуден азап шеккен, бірақ кейін қайта қалпына келіп, ұзақ та әсерлі қызметтік мансап жасаған адамдар тарихта өте көп. Байқаусызда сайлауда жеңілген немесе лауазымынан айырылған саясаткерлер де ел басқаруға қайта оралған. Сол қатарда фильмдері сәтсіз болған актерлер, жазғаны жарамсыз болған жазушылар, әдепсіз сөйлеп қойған атақты адамдар, қателік жасаған ата-аналар, компаниялары құрдымға кеткен кәсіпкерлер, жұмыстан шығарылған басшылар, қысқартуға ұшыраған спортшылар, нарықта тасы өрге домалап, жақсы өмір сүріп жүрген адамдар да бар.
Осылардың барлығы біз сияқты қырсыққа ұшыраудың ең қатігез шегінде тұрғанын сезінді. Жеңілген кезде біздің таңдауымыз болады: жағдайды өзіміз үшін ғана жеңіліс етеміз бе, жоқ, барлық қатысушы үшін жеңіліс жасаймыз ба? Немесе бұл жеңіліс... одан әрі жеңіске айнала ма? Өйткені өмірде жеңілетініңіз – факт. Дәрігер белгілі бір сәтте өлім уақытын айтуға тиіс. Бұл солай болады да. Эго бізді қозғалмайтын нысан, тоқтата алмайтын күш дейді. Осы адасудан проблема туады. Ол сәтсіздіктер мен қиындықтарды ережелерді бұза отырып қабылдайды, тіпті сізді осы ауыр жағдайға бірінші кезекте тап қылған осылар екеніне қарамастан, ол барлығын ессіз ойынға айналдырады, бар күш-жігерін астыртын қулық-сұмдыққа немесе құлшылықтарға еселей салады. Өмірдің кез келген сәтінде талпынамыз, алға жылжимыз, сәтсіздікке шыдамдылық танытамыз, дәл қазір де сәтсіздікке төзіп келеміз. Бұл бағдардың өткінші екенін, адам ретіндегі біздің құндылықтарымыздың көрсеткіші емес екенін ақылмен түсінеміз. Қандай себеппен болсын сәттілік қолымыздан сусып бара жатқанда оған жармасудың, оны бөлшектеп сындыру үшін қатты жараланудың қажеті жоқ. Тек талпыну фазасына қайтып оралу керектігін түсінгеніміз жөн. Сіз қалыпты ұстанымға, сәтті тәжірибеңізге қайта оралуыңыз керек.
Осыны өзгертіңіз: « Құлдырауды болдырмау үшін ештеңе жасамаған адам сәтсіздікке лайықты әрекет жасайды ». Жалғыз ғана шын құлдырау – принциптеріңнен бас тар­ту. Одан бас тарта алмағандықтан жақсы көрген нәрсеңді өлтіру – эгоистік ақымақтық. Егер абырой-беделіңіз бірнеше соққыны көтере алмаса, онда оның құны ештеңеге татымайды. ЖЕКЕ КӨРСЕТКІШТЕРДІҢ ЕСЕБІН ЖАСА Мен артыма қарамаймын. Қарасам да, қателіктерімді көру үшін ғана қараймын. Өзің мақтанатын нәрсені еске алудан тек қауіпті ғана көремін. Элизабет Ноэль-Нойман 2000 жылдың 16 сәуірінде « Жаңа Англияның патриоттары » Мичиган университетінің қосалқы квотербегін драфт кезінде алды. Олар оны егжей-тегжейлі зерттеп, біршама уақыттан бері оған спорт скауттарының көздері түсіп жүр еді. Бос ойыншы екенін көріп, өздеріне алды. Бұл 6-шы раунд және нөмірі 199-шы драфт таңдауы болатын. Жас квотербектің аты-жөні Том Бреди еді. Жаңа маусымның басында ол команданың қосалқы төртінші ойыншысы болатын. Екінші маусымда команданың ойын бастаушы құрамында болды. Том Бреди турнирде MVP атанды.
Салымның қайтуы жағынан бұл футбол тарихындағы драфттағы ең ұлы таңдау болды: Супербоулда 4 жүздік ( 6 матчтан ) клубтың бастаушы құрамында 14 маусым, 172 жеңіс, 428 тачдаун [ 19 ], Суперкубокта 3 мәрте MVP, 58 мың ярд, Лиганың барлық жұлдыздарының 10 кубогы, тарихтағы кез келген квотербекпен салыстырғанда өз дивизионында чемпион титулын ең көп алған Том Бреди болды. Дивидент төлемі мұнымен біткен жоқ: Бредидің алдында әлі де көп маусым күтеді. Бұл ретте « Патриоттар » басшылығы жағдайдың бұлай өріс алғанына қатты қуанды деп ойлайтын шығарсыз. Әрине, солай, бірақ сонымен қатар олар қатты қапаланды. Бредидің таңғаларлық мүмкіндіктері « Патриоттар » скауттарының есептен қателескенін де көрсетті, олардың әлеуетті ойыншының қабілетін толық бағалай алмағаны немесе қате айқындағаны белгілі болды. Осындай жауһарды алты раунд бойы күттіріп қойды. Ол кезде оны басқалар драфтта алып кетуі мүмкін еді. Тіпті олардың ең құнды стартеры Дрю Блэдсо жарақаттанып ойыннан шығып қалғанша Бредиға қатысты ойлары дұрыс екенін олар білген де жоқ, бұл жағдай Бредидің әлеуетін мойындауға мәжбүр қылды. Сондықтан олардың артқан үміті ақталғанымен, клуб басшылығы дұрыс таңдаудан айырылып қала жаздап, скаут қызметі құлдырады деп ойлады.
Бұл олардың қазымырлығы немесе перфекционизмі емес. Бар болғаны олар өте жоғары жұмыс стандартын ұстанды. Бұл: « Сен өзің ойлағандай жақсы емессің. Бәрін біле бермейсің. Зерделі бол, өзіңді жақсарта түс », – деген еске салу болатын. Жаттықтырушы Джон Вуден мұны жақсы түсінді. Табысқа өзің жеттің бе немесе команда жетті ме, оны табло көрсетпейді, « жеңіс » таблода емес. Хоумран [ 20 ] жасап алаңнан допты жібергенде немесе « мінсіз соққы емес » екенін біліп тачдаун жасаған кезде, Бо Джексон әсерленген жоқ ( шын мәнінде, ол бейсболдың жоғары лигасында өзінің бірінші соққысынан кейін допты сұраған жоқ, өйткені бұл « жай ғана жерден көтерілген доп » болатын ). Бұлай ойлау ұлы адамдарға тән сипат. Мәселе олардың әр сәтсіздіктен жетістік табатынында емес. Олар жай ғана қоғам объективті жетістік деп есептейтін жетістіктерге қа­рағанда өздеріне жоғары талап қойып, жоғары стандарттарды ұстанады. Сондықтан оларды басқалардың не ойлайтыны қызықтырмайды, стандарттарына сәйкес болуы ғана мазалайды. Бұл стандарттар басқалардікіне қарағанда әлдеқайда жоғары. Кейбіреулер үшін сәттіліктің өзі мақтауға тұрарлық болар еді, ал олар бұлай ойлаған жоқ.
Бірақ тойлаудың немесе өздерін марапаттаудың орнына, олар басын төмен салып бұдан да үздік болуға тырысты. Дәл осы көзқарас мойынсұнуды ерекше қуатты, ұйымдасқан дара кәсіби деңгейге бастады. Әрине, бұл әрдайым көңілді бола бермейді. Кейде өз-өзіңді азаптаумен тең. Бірақ бұл сізді әрдайым қолда бар­ды қанағат етіп тоқтап қалмауға, үнемі өзіңізді жетілдіруге мәжбүр етеді. Эго мәселенің екі жағын бірдей көре алмайды. Тек мақұлдауды ғана қабылдау арқылы жақсарту мүмкін емес. Есіңізде болсын: « Атаққұмар адамдар мақтаудан басқа ештеңе естімейді ». Эго шаруа шатқаяқтағанда емес, бәрі дұрыс кезде ғана көреді. Міне, сондықтан да эгоистердің жетістіктері ұзаққа созыла бермейді, оның уақытша болатынын көресіз. Біз үшін есеп көрсететін жер жалғыз табло ғана емес. Уоррен Баффетт те ішкі және сыртқы бағалаудың арасында айырма болатыны туралы айтқан. Сіздің потенциалыңыз – қабілетіңіз жететін абсолютті деңгей, бұл өзіңізді бағалауға тиісті өлшем, сіздің стандарттарыңыз. Жеңу жеткіліксіз. Адамдар сәттіліктің арқасында да жеңуі мүмкін. Ақымақ адамдар да жеңуі мүмкін. Кез келген адам жеңуі мүмкін. Бірақ кез келген адам өзінің үздік нұсқасы бола бермейді. Қаттылық па?!
Мұның екінші жағы жеңіліс кезінде де адал, намысшыл, мықты болу дегенді білдіреді. Теңдеуден эгоны алып тастасаңыз, өзге адамдарың көзқарасы, сыртқы әсерлердің маңызы болмай қалады. Бұлай істеу қиын, бірақ соңында бұл табандылықтың формуласына айналады. Экономист әрі философ Адам Смиттің данышпан және жақсы адамдардың өз әрекеттерін қалай бағалайтыны ту­ралы теориясы бар. Екі жағдайда да біздің көзқарасымыз әділетсіз болуы мүмкін, бұл ретте көзқарасымыз әділетті болуы өте маңызды болған кезде біз әділетсіз болуға бейімбіз. Әрекет етер алдындағы қызу құштарлық бейтарап адамның шынайы кейпінде әрекетіміз жайлы ойлануға көп мүмкіндік бермейді... іс-әрекетіміз аяқталған кезде оған деген құштарлығымыз да басылады, біз оған бейтарап көременнің көзімен біршама салқынқанды қарай аламыз ». Әрине, мәселе тек қолдау туралы ғана емес. Бұл біздің эгомыз пайдаланғанды жақсы көретін моральдың бір жағы. Егер сіз эгоны стандарттарға ( ішкі, әділетті немесе оны өзіңіз қалай атағыңыз келсе солай болсын ) лайықтайтын болсаңыз, онда жағымсыз мінез-құлыққа төзуіңіз әлдеқайда темен болады. Мәселе ондай қылықтың елеусіз қалуында емес, сондай әрекетті жасау керек пе, жасамау керек пе дегенде.
Алғашында бұл жол ауыр болып көрінеді, дегенмен соның арқасында біз неғұрлым эгоистігі төмен, өз ойына шырмалуы аз адам бола аламыз. Өзін жеке стандарттары бойынша бағалайтын адам жетістіктерін қолпаштаушылардың әмір жүргізуіне жол беретін адамға қарағанда жарыққа ұмтылмайды. Болашағын ойлай алған адам қысқа мерзімдік сәтсіздіктерге өкінбейді. Ұжымын бағалай білген адам сый-құрметін бөлісе алады, жеке мүддесін ұжымның мүддесіне бағындыра алады, көп адам бұлай ете алмайды. Бәрі керемет болғанын еске алу бізді ешқайда апармайды, сол тұрған жерімізде қала алсақ та жаман емес. Бірақ біз ілгерілегіміз келеді, көп нәрсеге қол жеткізгіміз келеді, жетілгенді қалаймыз. Алайда оған эго кедергі келтіреді, сондықтан оны бағындырып, неғұрлым биік талаптармен әлек боламыз. Әңгіме тойымсыздықпен үнемі бірдеңеге ұмтыла беру туралы емес, тәртіпке көну арқылы жақсару бағытына жаймен ілгерілеу жайында. ӘРДАЙЫМ СҮЙЕ БІЛ Сәтсіздігіміз үшін неліктен бүкіл әлемге ашуланамыз? Өзгелер біздің жағдайымызды ойлауға міндетті емес. Еврипид 1939 жылы жас талант Орсон Уэллс Голливуд тарихындағы таңғаларлық мүмкіндікке тап болды. Ол мейджор-студияларының бірі RKO Pictures компаниясының екі бірдей фильмінің сценарий авторы, актері және режиссері бола алар еді.
Алғашқы картиналарының бірінде ( « Азамат Кейн » ) Уэллс Чарльз Кейннің бастан кешкен оқиғасын айтып берді, ол өзінің алып империясы мен өмір сүру салтының тұтқыны болды. Жетекші баспагер Уильям Херст фильмнің бас кейіпкерінің прототипі болдым деп ойлап, өзін қорланғандай сезінді. Херст осыдан кейін бүкіл дәуірге танымал болған бұл атақты фильмді құртуға бар күшін салады. Бұл оқиғадағы ең қызығы, Херст картинаны көрген жоқ, оның мазмұны туралы ештеңе де білмейтін. Әрі фильм Херст туралы болады деген болжам да жоқ еді. Кино кейіпкері Чарльз Кейн, Сэмуэль Инсулл [ 21 ] және Роберт Маккормик [ 22 ] сияқты бірнеше тарихи тұлғаның ортақ бейнесі болды. Оған қоса фильм жасаушылар Чарли Чаплин мен Олдос Хаксли жасаған биліктің екі бірдей жақын портреттерінен шабыт алды, дегенмен олардың мақсаты кемсіту, абыройын түсіру емес, керісінше, беделін көтеру болды. Херст жетпіс сегіз жасында да өз заманының ең бай адамдарының бірі болатын. Ол жаңа бастаған режиссердің көркем фильмі сияқты белгісіз нәрсеге неге сонша уақытын сарп етті деп ойлайсыз? Дәлірек айтқанда, фильмді құруға бағытталған Херст бастаған науқан киноның тарихтағы орнын айқындап берді және бақылау мен басынғанды қалаудың қалай ұзаққа баратынын көрсетті.
Бір қызығы, ол өзін кез келген сыншыдан да артық кемсітті, қорлады. Біз үміт күткен нәрсеге толығымен қарама-қарсы нәтиже көру – жеккөрініш пен қаталдықтың қайшылығы. Интернет дәуірінде оны Стрейзанд эффекті деп атайды. Бұл атау әнші әрі актриса Барбра Стрейзандтың өз үйінің фотосуретін сот арқылы интернеттен өшіруге талпынысынан кейін пайда болды. Жұлдыздың бұл әрекеті қарама-қарсы нәтижеге әкеп соқтырды. Егер ол ештеңе жасамағанда, суретті көп адам көрмеген болар еді. Жеккөрініштен бірнәрсені жоюға деген талпыныс немесе эго оның атағын шығарып, ұзақ есте сақталуына мүмкіндік береді. Херсттің Кейнге қарсы әрекеті мағынасыз еді. Ол студияға өзінің ең ықпалды колумнисті Луэлла Парсонсты жіберді. Оның фильм туралы пікірінің негізінде ол лентаның таралуына жол бермеуге бар күшін саламын деп шешті. Херст өзі басшылық ететін басылымдарға « Азамат Кейн » картинасын жасаған RKO студиясы түсірген фильмдердің атын атауға тыйым салды. Херсттің басылымдары Уэллстің жеке өмірін қазбалай бастады. Ақсүйектер ортасының жаңалықтары бөлімінің жетекшісі RKO-ның барлық басқарма мүшесіне қатысты да осылай жасайтынын айтып қорқытты. Баспагер тұтас киноиндустрияға сес көрсетті, осы картинаға басқа студия жетекшілерінің наразылығын тудыруға тырысты. Фильмді өртеп жіберуге немесе басқа жолмен жоюға 800 мың доллар ұсынылды.
Картинаны жалға алудан бас тартқызу үшін көптеген кинотеатр желісіне де қысым көрсетілді. Херсггің иелігіндегілердің бәріне фильмнің жарнамасын жасауға тыйым салынды. Херстті жақтаушылар Уэллс туралы түрлі ұйымдар арасында өсек тарата бастады, сөйтіп, 1941 жылы ФББ режиссердің үстінен іс қозғады. Соның салдарынан фильм коммерциялық шығынға ұшырады. Өнерде өз орнын алуына ұзақ жыл кетті. Қомақты шығын мен бар күш-қайратын салудың арқасында Херст картинаның жолын ұзақ жыл жауып тұрды. Көңіліңе жақпайтын нәрселер әрдайым кездеседі. Біз неғұрлым табысты болған сайын бізге тиесіліні, өз бейнеміз бен ықпалымызды қорғауымыз керек деп ойлай бастаймыз. Дегенмен егер сақ болмасақ, айналамыздың бізге көңілі толмауына, бізді сыйламауына жол бермейміз деген талпынысқа қырғын уақытымызды сарп етуіміз мүмкін. Бізді сауықтыратын ой мынау: ызалы еркек немесе қорланған әйел өзге адамдарға, қоғамға және өзіне келтірген зияны мен қастандығы туралы ойланайық. Бұлар не үшін болды? Себебін еске түсіру де қиын. Шабуылдағанда, менсінбегенде немесе сізге ұнамайтын бірдеңе жасағанда оған қалай жауап беру керек екенін білесіз бе? Сүйіспеншілікпен, иә, сүйіспеншілікпен жауап берген жөн.
Музыканың дауысын бәсеңдеткісі келмеген көршіңізге, сізді ыңғайсыз жағдайға қалдырған ата-атаңызға, құжаттарыңызды жоғалтып алған бюрократқа, сізді қабылдағысы келмеген топқа, сізге шүйліккен сыншыға, сіздің бизнес идеяңызды ұрлаған бұрынғы әріптесіңізге, сізге опасыздық жасаған жетесіздерге махаббатпен жауап беріңіз. Өйткені мәтінде айтылатындай, hate will get you every time – « жеккөрініш сені әрдайым құрсаулай береді ». Жарайды, кейбір жағдайда махаббаттың құны қымбатқа түсуі мүмкін, бірақ сіз ең болмаса жағымсыз жайттарға назар аудармауға, жауап бермеуге, елеусіз қалдыруға тырыса аласыз. Басыңызды шайқап, жымия салыңыз. Олай болмаған жағдайда, әлем мәңгілік мұңды заңдылықтың тағы бір үлгісіне куә болады: бай әрі ықпалды адам өмірден жырақтап, адасып қалғаны сондай, өз қалауына сай келмейтін оқиғаларға тап болғанда оған жұтылып кетеді. Оны айбынды етуге жеткізген ниеті бір мезетте әлсіз де ете алады. Ол кішкентай жайсыздықты үлкен дертке айналдырады. Жарасы іріңдейді, үлкейеді, тіпті өзін өлтіруі де мүмкін. Никсонды алға тартқан да, аяқтан тартқан да осы нәрсе. Қудалау туралы ойға берілгенде ол өзін өмір бойы әлеммен шайқасқан күрескер ретінде көргенін және мұның соңы өлімге жеткізгенін кейінірек мойындады.
Ол маңайына өзі сияқты « қатігез жігіттерді » топтастырды. Көпшілік Никсонның Уотергейттен кейін үлкен дауыс айырмашылығымен қайта сайланғанын ұмытып кетеді. Ол тіпті өзіне де көмектесе алмады. Күресе берді, тілшілердің ізіне түсті, өзін ренжіткен немесе өзіне күдікпен қарады деп есептеген адамдардың барлығына шүйлікті. Бұл шулы оқиға ақыр аяғы өзін құрдымға жіберді. Ол өзі тәріздес көптеген адам сияқты өзгеден гөрі өзіне көп зиянын тигізді. Мұның түп тамырында оның жеккөрініші мен ашу-ызасы жатты. Тіпті оның еркін әлемдегі ең құдіретті көшбасшылығы да ештеңені өзгерте алмады. Бірақ үнемі бұлай бола бермейді. Букер Т. Вашингтон өзіне Фредерик Дуглас айтқан анекдотты баяндап береді. Бір күні ол саяхатқа шығыпты. Нәсілдік ерекшелігіне байланысты одан жүк вагонына отыруды сұрайды. Дугласты жақтаған ақнәсілді бұл ұятты әрекет үшін одан кешірім сұрапты. Дуглас бұлай болғанын қаламады. Тіпті ашуланбады да. Ренжіген де жоқ. Ол зор жігермен: « Олар Фредерик Дугласты кемсіте алмайды. Менің жанымды ешкім жаралай алмайды. Мұндай әрекеттер мені емес, олардың өздерін кемсітеді », – дейді. Әрине, мұндай әрекетті қолдау қиын. Жеккөрінішпен қараған әлдеқайда оңай. Ашуыңды сыртқа шығару – табиғи нәрсе.
Дегенмен Дуглас сияқты ұлы адамдарды өзгелерден ерекшелейтін қасиет – олар дұшпандарына жеккөрінішпен емес, аяушылықпен қарайды. Мәселен, Барбара Джорданды еске түсіріңізші, ол 1992 жылы Демократиялық Ұлттық Конвенцияда «... Махаббат. Махаббат. Махаббат. Махаббат » деген тақырыпты күн тәртібіне ұсынған болатын. Сол сияқты кіші Мартин Лютер Кингті де еске алайық, ол жеккөру – ауырлық, сүйіспеншілік – еркіндік екенін шаршамай талмай насихаттап өтті. Махаббат өзгертеді, жеккөру шаршатады. Өзінің ең атақты насихаттарының бірінде ол: « Ұжымда болсын, жеке өмірде болсын, дұшпандарымызды, бізді жеккөретіндерді жақсы көре бастаймыз », – деген еді. Біз өзімізді қорғап тұрған және тұншықтырып жатқан эгомыздан тазаруымыз керек. Оның мынадай да сөзі бар: « Кез келген сәттегі жеккөрініш өміріміздің өзегін кеміретін обыр. Ол өміріңіздің ең жақсы, объ­ективті нүктесін бұзатын улы қышқыл секілді ». Бір сәт ойланыңыз. Нені ұнатпайсыз? Кім туралы естігенде жиіркеніп, ашуланасыз? Ал енді сұрап көріңіз: осы қуатты сезімдер сізге шын мәнінде бірдеңеге қол жеткізуге көмектесті ме? Одан да кеңірек ойлана түсіңіз. Жеккөрініш пен ашу-ыза қай кезде табысқа жеткізді?
Сізді басқа адамдардың мінез-құлқы мен іс-әрекетіндегі үнемі ашуландыратын сипаттары – олардың арамдығы, эгоистігі, жалқаулығы. Шындасақ, бұл олардың өзіне де зиян. Эгоистігі мен тоғышарлығы – олардың жазасы. Біз өзімізге: « Басқалар бақытсыз болғандықтан біз де бақытсыз болуымыз керек пе? » – деген сұрақты қоюымыз керек. Орсон Уэллс Херсттің ондаған жылға созылған науқанына қалай қарағанын еске алайық. Өзінің айтуынша, ол Херстпен лифт ішінде кездесіп қалған. Бұл Херст бар күш-жігерін жұмсап жойғысы келетін әлгі фильмнің премьерасы көрсетілетін түн болатын. Кездескен кезде оның не істегенін білесіз бе? Ол Херстті премьераға шақырды. Херст бас тартқан кезде: « Чарльз Фостер Кейн болса, келісуі мүмкін еді », – деп әзілдеді Уэллс. Осы фильмдегі дарынды Уэллсті әлем мойындауы үшін көп уақыт қажет болды. Мұнан кейін де Уэллс басқа фильмдерге түсіп, фантастикалық шығармалар тудырып, өмірін жалғастырды. Барлық жағынан ол толыққанды, бақытты өмір сүрді. Ақыр соңында « Азамат Кейн » кинема­тография тарихында өзінің лайықты орнын алды. Фильм экранға шыққанына жетпіс жыл толғанда қазір мемлекеттік саябаққа айналған Херсттің Сан-Симеондағы сарайында көрсетілді.
Оның бастан өткен оқиғалары әділетті бола қойған жоқ, бірақ ол мүмкіндігінше бұл оқиғалардың өз өмірін күйретуіне жол бермеді. Уэллстің жиырма жылдан астам бірге тұрған құрбысы оны жерлеу рәсімінде Херстке ғана емес, оның қатігез киноиндустрия саласындағы ұзақ жылғы қызметінде көрген әрбір кемсіту оқиғасына қатысты жайттардың бәрі оның өмірін улай алмағанын айтты. Ол ешқашан Херст сияқты болған жоқ. Кез келген адам дәл осылай жасай алмайды. Өміріміздің әртүрлі кезеңінде кешіру мен түсінісудің түрлі тәсілін меңгереміз. Тіпті кейбір адамдар бұдан әрі өмірін жалғастыруға қабілетті болғанымен, өкпе-реніштің қажетсіз жүгін өзімен бірге ала жүреді. Metallica тобында аяқ астынан гитарашы болған Кирк Хэмметт естеріңізде ме? Ол үшін орнын босатып, жұмыстан қуылған Дэйв Мастейн Megadeth деген жаңа топ құрды. Керемет табысқа жеткеніне қарамастан, өзіне бірнеше жыл бұрын жасаған қиянатын әлі де ұмытпаған еді. Ашу-ыза мен жеккөрініш оны жегідей жеді. Бұл оны тәуелділікке түсірді, тіпті өлтіруі де мүмкін еді. Осы жайттарды саралап болғанша он сегіз жыл өтті, осы жылдар ішінде ол үнемі өзін дәл кеше ренжітіп, топ өзінен дәл кеше бас тартқандай күйде болатын.
Тіпті кейін де өзінің бұрынғы әріптесіне қарата камера алдында отырып сөйлегенде, ол қиналысты өмірін аяқтағандай болып сөйледі. Дегенмен ол миллиондаған жазбасын сатты, тамаша музыка жазды, рок жұлдыз ретінде өмірін жалғастырды. Мұндай қиындықты барлығымыз сезінеміз. Оның әніндегі and smile its blacktooth grin – « қарайған тісінің тұқылын көрсетіп күлді » деген сөздерін осы жерде келтіруге бола­тын шығар. Бұл – біреулердің қаншалықты ауыр болса да эгоға жұтыла отырып, өткенге құлай берілуі. Біреулер бұдан әрі алға жылжи алды, ал сіз жылжи алмадыңыз, өйткені өз жолыңыздан басқа ештеңе көре алмадыңыз. Біреудің өзіңізге қасақана немесе басқалай зиянын тигізетінін қабылдай алмайсыз. Сондықтан да жеккөресіз. Сәтсіздіктер мен қиындықтар кезінде жеккөрінішке ерік беру оңай. Жеккөру кінәні біреуге аударуға көмектеседі. Ол басқа біреуді жауапты қылады. Бұл біздің назарымызды басқа жаққа аударады, кек алу мен өзімізге зиянын тигізді деп ойлайтын қылмысты зерттеуден қолымыз босамай, басқа дүниенің бәрін ысырып қоямыз. Бұл бізді өзіміз жетуге тиіс жерге жақындата ма? Жоқ. Бұл тек бізді бір орында ұстап тұрады немесе одан да жаманы – дамуымызды толығымен тежейді.
Егер біз Херст сияқты табысты болсақ, ол біздің мұрамызға көлеңкесін түсіріп, ең бағалы жылдарымыз болуға тиіс кезеңді бүлдіреді. Бұл ретте махаббат риясыз, ашық, позитивті, нәзік, бейбіт әрі өнімді болмақ. БҰДАН ӘРІ БОЛАТЫН ЖАҒДАЙДЫҢ БӘРІ ҮШІН ЭГО – ДҰШПАН... Мен жұмысты жақсы көрмеймін, ешкім де жақсы көрмейді, бірақ маған жұмыстың ішіндегі өзіңді табу мүмкіндігі ұнайды. Джозеф Конрад Уинстон Черчилльдің ғұмырына арналған Уильям Манчестердің эпикалық үш томдық өмірбаянының екінші томы « Жалғыз » деп аталады. Черчилль сегіз жыл бойы өзінің таяз ойлы қарсыластарына, тіпті Батыста да белең алған фашизм қаупіне жалғыз өзі қарсы тұрды. Ақыр соңында ол жеңіске жетті. Тағы да көптеген қиындыққа ұшырады. Тағы да ақталып шықты. Кэтрин Грэм отбасының баспагерлік империясын қолына алғанда жалғыз қалған еді. Оның ұлы Дональд Грэм 2000 жылдардың ортасында салада болған күрт құлдырау кезінде компанияны сақтап қалуға тырысып, дәл осындай қысымды басынан өткерген болуы мүмкін. Екеуі де қиындықты еңсеріп шықты. Сіз де еңсере алар едіңіз. Қиындықты бастан кешірмей, оны жеңу мүмкін емес. Біз сәтсіздікпен соқтығысқанымызды сезінеміз.
Бенджамин Франклин айтқандай, кесені түбіне дейін қотарып ішкен адам оның түбіндегі шөгіндісін ішуге де дайын болуы керек. Егер бұл шөгінділер біз ойлағандай жаман емес болса ше? Гарольд Генин: « Адамдар сәтсіздіктерінен сабақ алады. Жетістігінен сабақ алатындар сирек », – депті. Сондықтан да кельт халқында мынадай мақал бар екен: « Көп көру, көп оқу, көп қайғыру – даналықтың жолы ». Дәл қазір сіздің басыңыздан өткеріп жатқаныңыз осындай жол болуы әбден мүмкін. Бұл даналық па, әлде надандық па? Бұл ретте эгоңыз басты шешуші фактор болады. Талпыныс табысқа ( сәтсіздіктерге ) апарады. Табыс өзіне тән қиындықтар ( және жаңа амбиция деп үміттенеміз ) туғызады. Қиындықтар да талпынысқа және одан да зор табысқа бастайды. Бұл – үздіксіз айналым. Бәріміз де осы кеңістікте өмір сүреміз. Өміріміздің түрлі кезеңінде сол кеңістікте түрлі орнымызды иеленеміз. Бірақ сәтсіздікке ұшырағанда тоқырағандай боламыз. Бізді бұдан әрі не күтіп тұрса да, эгодан қашып құтылатынымызға сенімді болуымыз керек. Ол барлық қадамды ауырлатады және үнемі сәтсіздікке ұшыратады.
Егер біз дәл осы жерде, дәл қазір қателіктерімізден сабақ алмасақ, осы сәтті өзімізге және біздің жеке санамызға берілген мүмкіндік ретінде пайдаланбасақ, эго сәтсіздікті шынайы бағыт ретінде іздейтін болады. Барлық ұлы адам осындай қиындықтан өткен, арман-мақсатына жету жолында кемшілікке де жол берген. Олар бұл тәжірибеден қандай да бір игілік таба білді, тым болмаса олар да қателік жасайтынын, әрдайым қалағанындай бола бермейтінін түсінді. Санадағы жаңғыру олар үшін қиындықтан шығудың жолы екенін ұғынды. Егер олай болмағанда, олардың жағдайы жақсармас еді әрі қайта көтеріле алмас еді. Міне, сондықтан да бізде өмір жолының әрбір кезеңінде өмір сүруге және өркендеуге бағыттайтын мант­ра бар. Бұл оп-оңай ( бірақ ешқашан жеңіл болмайды ). Эгоистікке талпынбаңыз, эгоистіктен ештеңе іздемеңіз. Эгосыз табысқа жетіңіз. Сәтсіздікті эгомен емес, жігеріңізбен жеңу керек. ЭПИЛОГ Бәріміз де өмірімізде азаматтық соғыс секілді бірдеңені бастан кешеміз. Біздің бойымыздағы асқақ Оңтүстік жан дүниеміздегі Солтүстікке қарсы тұрады. Бұл – әр жеке тұлғаның өмірінде болатын үздіксіз күрес. Кіші Мартин Лютер Кинг Осы жолдарды оқып отырған болсаңыз, кітаптың соңына жеткеніңіз. Мен кейбір адамдарды кітаптың соңына жетпей ме деп қорықтым.
Шынымды айтсам, өзім де осы жерге жететініме аса сенімді болмадым. Өзіңізді қалай сезініп отырсыз? Шаршадыңыз ба? Ұялдыңыз ба? Еркінсіз бе? Өз эгоңызбен бетпе-бет келу оңай емес. Алдымен эгоның бар екенін мойындау керек. Содан кейін оны терең талдап, сынға алған жөн. Көпшілігіміз өз-өзімізді жағымсыз жағынан талдауға батпаймыз. Одан гөрі басқа нәрсемен айналысқанды жөн көреміз. Ал, шындығында, әлемдегі ең таңғаларлық табыстардың бірқатары эгоның көлеңкесімен кездесуден қашудың нәтижесінде туындаған. Қалай болғанда да, осы сәтке жеткенде сіз оған салмақты соққы жасадыңыз. Бұл сіз жасауға тиістінің барлығы емес, басы ғана. Менің досым философ әрі жекпе-жек өнерінің шебері Даниель Болелли бірде маған пайдалы бейнелі сөз айтты. Ол жаттығулардың еден жууға қалай ұқсайтынын түсіндірді. Біз бір рет жуғаннан еден тап-таза болып жатпайды. Шаң еденге күнде қонады, сондықтан оны күнде сүртіп отыруымыз керек. Эго туралы да дәл осылай айтуға болады. Шаң-тозаң мен кір уақыт өте келе қандай зиян тигезетінін, бұлардың қалай тез жиналып, зиянды өріс алып кететінін білгенде шошисыз. American Apparel компаниясының директорлар кеңесінен босағаннан кейін бірнеше күннен соң Дов Чарни маған түнгі сағат үште телефон шалды.
Ол жігері мұқалған, ашулы күйде еді, өйткені жағдайына өзін кінәлі санамайтын. Мен одан « Дов, енді не істемексің? Стив Джобс сияқты жаңа компания құруға ниетің бар ма? Әлде қайта баруды ойлап жүрсің бе? » – деп сұрадым. Ол үнсіз қалды да сәлден соң барынша байсалды үнмен: « Райан, Стив Джобс өлді », – деп жауап берді. Оның телефондағы үнінен тіпті сүйегім сырқырап кетті. Бұл соңғы сөйлесуіміз еді. Мұнан кейінгі айларда мен оның өз күшімен құрған компаниясын қалай өз қолымен қиратқанын өкінішпен көріп отырдым. Бұл көңілсіз сәттер менің жадымда мәңгілікке сақталып қалды. Мен осы күйге Құдайдың құдіретімен түстім. Құдайдың құдіретімен кез келгеніміз осы күйге түсуіміз мүмкін. Жеңістер мен сәтсіздіктерді әрқайсымыз әртүрлі қабылдаймыз. Осы кітапты жазу барысында төрт рет өзгертілген нұсқамды жариялаудан бас тартты, тағы ондағаны алғашқы нұсқасындағы қолжазба күйінде қалды. Бұған дейінгі жобаларымда осындай қиындықтар туғанда, сынып кетер ме едім. Мүмкін, жұмыстан шығып кетермін немесе басқа адаммен жұмыс істеуге талпынар ма едім. Бәлкім, дегеніме жету үшін бірбеткейлікке салынып, кітабыма орны толмас зиян келтірген болар ма едім.
Жұмыс процесі кезіндегі сәттердің бірінде мен өзіме емдік құрал ойлап таптым. Жазбаның сызылған, түзетілген әрбір бастапқы нұсқасынан кейін парақтарды жыртып, қоймадағы тыңайтқыш сақтайтын компостқа сала бердім. Бірнеше айдан кейін бұл парақтар ауламды тыңайтатын топыраққа айналды. Бұл сол ауқымды шексіздікпен шынайы әрі сезімтал байланыс еді. Дәл осындай процесс менің де басымнан өтетінін, өлгеннен кейін табиғат мені дәл осылай бөлшектейтінін есіме алған ұнайтын. Сіз жаңа ғана оқыған жолдарды жазып отырғанда маған бір ой келді: біздің өміріміз мәңгілікке тұрғызылған « алып монумент » деген ұғым қандай адасу еді. Кез келген менмен адамға бұл сезім таныс, сіз ұлы істер атқаруыңыз керек, дегеніңізге жетуіңіз керек, егер олай жасамасаңыз, жолы болмаған түкке тұрғысыз біреусіз, бүкіл әлем сізге қарсы. Бұл ойдың қысымы қатты екені соншалықты – ақыр аяғы біз оған сынып кетеміз. Әрине, олай емес. Иә, барлығымыздың да әлеуетіміз бар. Әрқайсымыздың мақсатымыз бен жетістіктеріміз бар. Мейлі компания құру, шығармашылық жұмысты аяқтау, чемпионата жеңу немесе өз салаңда шыңға шығудың қайсысы болса да қол жеткізе алатынымызды білеміз. Бұл лайықты мақсаттар. Сынып кеткен адам оған қол жеткізе алмайды.
Мәселе эгоның осы талпыныстарға араласып кетуінде, өз мақсатымызға жетуге кедергісін келтіріп, бәрін бүлдіреді. Мақсатты сапарға шыққанда ол өз өтіріктерімен құлағымызға сыбырлайды, біз жетістікке жеткенде де сол өтірігін айтады, тіпті сол жолда сүрінген сәтімізде де жан ауыртар өтіріктерін айтады. Кез келген есірткі сияқты эго да алғашқыда өзіміздің қате талпыныстарымыздың пайдалы жақтарын көрсеткісі келеді. Бірақ мәселе оның қалай тез өзіндік мақсатқа айналатынында. Адам мұндайда сюрреалистік жағдайға түседі, оны Довпен телефон арқылы сөйлескен кездегі жағдайдан немесе осы кітапта келтірілген оқиғалардың кез келгенінен көруге болады. Өмірімде және жұмыс барысында эгоистіктің салдары соншалықты апатты деуге келмейтінін де көрдім. Біздің өмірімізде және біздің әлемімізде өз эгосына мойынсұнған көптеген адам бізге бала күнімізден үйреткен әділеттілік ұғымы бойынша « тиісті жазасын » ала бермейді. Бәрі оп-оңай болса ғой. Мұның салдары Бадд Шульбергтің « Сэммидің қашуына не түрткі болды? » деген менің сүйікті кітаптарымның бірінің аяқталуына жақын келеді. Бұл романдағы атақты кейіпкер Сэмюэл Голдвин немесе Дэвид Селзник сияқты ойын-сауық саласындағы кәсіпкерлердің нақты өміріне негізделген. Кітапта әңгімеші сарайға Голливудтың пайдакүнем, қатігез, эгоист кәсіпкері тарапынан шақыртылды; оның биікке күрт өрлеуін мақтанышпен, қиналыспен, ақыр аяғы жеккөрінішпен бақылап отырды.
Оның бір осал сәтінде әңгімеші бұл адамның өмірге де­ген шынайы көзқарасын байқайды. Оған оның жалғыздығы, жалған некесі, қорқынышы, сенімсіздігі, тіпті бір сәтке де тынши алмауы айқын еді. Бұл адамның ережелерді бұзуы мен алдау арқылы ілгерілегені үшін лайықты жазасын алатын жаман карма – кек алу ешқашан болмайтынын түсінді. Өйткені ол әлден соның ішінде еді. Ол былай деп жазды: « Мен сенімді әрі қашып құтылмайтын бірдеңені күттім, оның өтемі бір демде талап етілмейтінін, оның тұтас процесс екенін ұғындым. Бұл – оның отанын тұтас қамтыған эпидемия кезінде оба жұқтыруы; оба сияқты оны бірте-бірте мүжіген, өршіп, күшейген рактың белгілері – табыс, жалғыздық, қорқыныш. Өзін шаршату, қорқыту, ақыр аяғы айналып өту үшін пайда болған кез келген жарқын ойлы жастардың алдындағы, жаңашыл әрі сергек Сэмми Гликтердің алдындағы қорқыныш ». Эго өзін осылай көрсетеді. Біздің өлердей қорқатынымыз да осы ма? Толық айналымды қамту үшін соңғы бір нәрсеге тоқталайын. Мен бұл үзіндіні 19 жасымда алғаш рет оқыдым. Оны оқуға мен сияқты ойын-сауық бизнесінде ерте табысқа жеткен тәжірибелі тәлімгерлердің бірі кеңес берген еді. Кітап маған танымдық жағынан қатты әсер етті.
Соған қарамастан, мұнан кейінгі бірнеше жыл бойы кітап кейіпкерінің жағдайы менің де басыма түсті. Мен мақтан тұтқан адамның өзіміз күткен және қашып құтылмайтын құлдырауын бақылау үшін салтанатты үйге жай шақырылып қана қойған жоқпын. Өзім де өте жақын болдым. Келтірілген үзінді мені таңғалдырды, эпилогтың осы тұсын теріп отырғанда бірнеше жыл бұрын кітаптағы жолдардан өз қолыммен жазған сөздерді кездестірдім. Кітапта менің үлкен әлемге аяқ басар алдындағы реакциям айнақатесіз бейнеленіпті. Мен Шульбергтің сөзін ақылмен, тіпті сезіммен дөп ұғындым, бірақ бәрібір қате таңдау жасадым. Мен бір рет байқап көрдім де, сол жеткілікті деп ойладым. Он жыл өткеннен кейін оны бірінші рет оқығаннан соң өз ойымды жазып, оны істеуге тағы бір мәрте дайын бол­дым. Мұндай сабақтар дәл маған қажет кезінде қайтып оралды. Бисмарктың кез келген ақымақ тәжірибеден сабақ ала алады деген мағынадағы сөзі бар. Басқалардың тәжірибесінен үйренуге назар салу керек. Бұл кітап осы соңғы ойдан басталып, алғашқы ойдың орасан ауыртпалығымен аяқталатынына таңдандым. Мен эгоны меңгеруді мақсат еттім де, өз эгома және ұзақ жыл өзім үлгі еткен адамдардың эгосына жолықтым. Мүмкін, бұлардың бірқатарын өз басыңыздан да өткеруіңіз керек шығар.
Бұл Плутархтың: « Біз сөз арқылы заттар туралы білімді меңгеруден гөрі сол заттардан алған тәжірибеміз арқылы сөзді меңгереміз », – деген сөзі жайлы ойланып көрген жөн болар. Мен бұл кітапты өзіңіз жаңа ғана оқыған жолдардың негізінде жатқан оймен аяқтағым келеді. Әрине, адамдардың табысты бизнесмен, үздік спортшы, даңқты жаулаушы болғысы келетіні қызығарлық. Біз неғұрлым көп ақпаратқа ие болуға, қаржылық жағынан неғұрлым жеткілікті қамтамасыз етілуге талпынуымыз керек... осы кітапта бірнеше рет атап өткенімдей, ұлы істер жасауға тырысуымыз қажет. Оны мен жеке тәжірибемнен білемін. Бірақ жақсы адам болу, бақытты адам болу, байсалды адам болу, қанағатшыл адам болу, қарапайым әрі қайсар жан болу алдыңғы айтқандардан бір мысқал да кем емес жетістік. Ал бұдан да жақсысы – осының бәріне бірге ие болу. Бұл ретте ең айқыны ( бірақ көбіне елеусіз қалдырылатыны ) адамның жеке бас қасиетін жетілдіру кәсіби табысқа жетелейді. Ал керісінше болуы сирек кездеседі. Біздің әдеттегі ойларымызды жетілдіруге, қиратушы күш-қуатымызды тежеуге бағытталған жұмыс кез келген тәртіпті адамға қойылатын моральдық талаптар ғана емес. Олар бізді неғұрлым табысты етеді, менмендігіміз бізді жүзуге мәжбүрлегенде лай суда жол көрсетуге көмектеседі.
Бұл сонымен қатар бір мезетте біздің өз сыйымызға да айналады. Міне, осылайша сіз эго туралы кітаптың соңында басқа адамдардың және менің жеке тәжірибем арқылы эго проблемасы туралы көп мәлімет алдыңыз. Енді не қалды? Біздің таңдауымыз қалды. Бұл ақпаратты не істейсіз? Дәл қазір ғана емес, болашақта бұл мәліметтерді қалай пайдаланасыз? Бүкіл өмір жодыңыздағы әр күнде сіз талпыныс, табыс, сәтсіздік деген үш кезеңнің біреуінде боласыз. Одардың қай-қайсында да эгомен күресетін боласыз. Олардың әрқайсысында қателік жасайсыз. Әр күннің әр минутында еденді сүртіп тұруыңыз керек. Содан соң тағы да сүртесіз. ЕСКЕРТПЕ 1 Сквайр – Британиядағы жер иеленуші 2 Энтитемдегі шайқас 1962 жылы 17 қыркүйекте болды. Армияларды Макклелан мен Роберт Ли басқарды. Стратегиялық жағынан Одақтың пайдасына шешілгенімен, тактикалық жағынан тепе-тең аяқталды. Соған қарамастан Линкольн Макклеланның іс-қимылына көңілі толмай, оны әскербасылықтан босатты. Балаларға таңдау жасау ұсынылды: сыйақыны ( зефир, печенье немесе крендель ) сол сэтте алу немесе сэл ( 15 минут ) күте туру, сөйтіп, екі есе көп алу ( бул ретте экспе­римент жасаушы сыртқа шығып кетіп, бала тәттілермен жалғыз қалады ).
Балалардың шамамен үштен екісі тәттілерді бірден жеп қойған. Эксперимент жасаушылардың кейінірек жасаған зерттеуі шыдамдылық танытып, сый-сияпаттың екі еселенуін күткен балалар өмірде неғұрлым жоғары нәтижеге қол жеткізгенін анықтаған. Айтпақшы, 2018 жылы бұған дейінгі зерттеулердің қорытындысына күмән тудырған эксперимент жүргізілді. Тетрагидрогестринон стероидын жасап шығарған BALCO компаниясымен арадағы до­пинг дауына ілінді. Қаржы пирамидасы қирағаннан кейін алты жыл түрмеде отырған. Компания шығынын жасырып, жалған есеп жүргізген, сөйтіп, алаяқтықтың символы болды. Жинақты сарапшы Даниэль Эллсберг дайындап, көшірме материалдарының бір бөлігін The New York Times газетіне ұсынды. Олар 1971 жылы жарияланды. Сол жылы The Washington Post осы құжаттарға негізделген жарияланымдар сериясын бастады. Жоспар осы идеяның авторы, сол кездегі АҚШ-тың мемлекетгік хатшысы Джордж Маршаллдың атымен аталды. Америка футболында қарсыластың есепті аймағына доп жеткізу. Оған алты ұпай береді. Дәл осы Гарольд Чарльз Кейннің прототиптері қатарында қарастырылды. ҮНДЕУ Құрметті оқырман! Кітапты сатып алғаныңыз үшін алғыс айтамыз! Қазақ тілінің мазмұны дамыса ғана Қазақстан дамиды. Себебі мемлекетті дамыту үшін – адамдарды, адамдарды дамыту үшін – тілімізді, ал тілімізді дамыту үшін тілдің контентін, яғни мазмұнын дамыту қажет екеніне көзіміз әбден жетіп отыр.
Кітап сатып алу арқылы Сіз өзіңіздің де, еліміздің де дамуына қызмет етесіз. Қазір тілдің байлығы сөздік қорымен емес, сол тілде бар ақпараттың көлемімен, яғни контентімен, мазмұнымен өлшенеді. Қазір жер шарында 7,6 миллиард адам өмір сүреді, ал Қазақстанда 18 миллион халық тұрады. Біздің әлемдегі үлесіміз 0,23 пайыз. Демек, біздің мазмұн жасау қуатымыз да сол деңгейде. Сондықтан адамзат қалыптастырып жатқан мазмұнға қазақ оқырмандарының қолын жеткізу – біздің ортақ мақсатымыз. Қазақ баласы мақты маман болу үшін, әлем әдебиеті мен қызықты кітаптарды оқу үшін өзге тілді меңгеруге мәжбүр болмаса екен дейміз. Біз кітап шығарайық, Сіз кітаптарымызды сатып алу арқылы қазақ тілін қолдаңыз. Балаларыңызға, ағайын-тума, құда-жекжатқа әр мерекеде кітап сыйлаңыз. Той-томалаққа шашуға тәтті-пәтті емес, кітап апарыңыз. Қыздардың жасауына кітап салыңыз. Тойбастарда кітап таратыңыз. Егер қазір тегін электронды форматын оқып отырсаңыз ( сіздің жағдайда солай ), кітапты оқып болған соң қағаз нұсқасын сатып алыңыз да жақыныңызға сыйға тартыңыз немесе жеке кітапханаңызды толтырыңыз. Үйіңіздің бір қабырғасы кітапқа толсын. Кітап жиналып тұратын үйде өскен балалар білімқұмар келеді, ал білімқұмар баланың болашағы кемел болмақ.
Қазақ елінің болашағы кемел болсын десеңіз, қазақша кітаптарды сатып алу арқылы ҚАЗАҚ ТІЛІНІҢ МАЗМҰНЫН ҚОЛДАҢЫЗ!
