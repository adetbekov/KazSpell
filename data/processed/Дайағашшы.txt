КІСІ ҚАДІРІ ДАЙАҒАШШЫ Тізгін қағар Жарықтық Зейнелқабден ақсақалдан асқан атқұмар жан көрмеппін де, естімеппін. Ол кісі үшін жер бетінде бәйге атынан қадірлі ештеңе жоқ секілді. Өзі момындау кісі еді. Қырсыққанда өзіне көңіл өсірерлік жүйрік те бітпеді. Бірақ кімде жүйрік бар, өмірі соның айналасында өтті. Бәйгеге баптарда суарысып, жайылтысып дегендей, сол атты күндіз-түні айналып-толғанады. Сол үйдің қолбаласындай жата-жастана жүріп қызмет етеді. Біреу жүйрік атын әредік қойға иә әлдебір шаруаға мініп жүргенін көрсе, астынан аударып алуға бар. Мә, менің атымды мін! » деп өз атын түсіп береді. Бұлар не қылған адамдар, ей! Атқа шабатын балаға қозы қайыртып... Бар жүгір, мен айтты де! » Өмірі осы. Жылқы да, бала да өзінікі емес, бірақ осылай. Ауылдағы бүкіл жүйрік осы кісінікі сияқты. Күйінеді де жүреді. Жарықтықтың сол атқұмарлығы ақыры соңына елдің есінен кетпестей бір сөзін қалдырды. Орталарында Зекең қария бар, бір топ адам керпн ауылдағы қайтыс болған кісінің жақындарына көңіл айтуға барады. Бұлар кірген бетте жоқтау айтып, дауыс салып жылаған әйелдер бір-екі ауыз басу сөзге тоқтау бермейді.
Үш қайырған « хұлхуаллаға » сәл кідіргенімен, сүре аяқтала бере күрекпен бөгей тұрған арық суындай қайта ағылып, екілене еңіреп қоя береді. Мына кісілер қысыла бастайды. Бәрі ең үлкені болған соң басу айтыңыз, тоқтатыңыз дегендей, Зейнелқабден ақсақалға қарайды. Сонда Зекең қапелімде сасыңқырап қалса керек, бір-екі жөткірініп алып: « Е, айналайындар! Жөн ғой, жылағандарың жөн. Бірақ сабыр етіңіздер! Талайды көріп келеміз, өмір деген сондай өзі, адамды қойып, небір жақсы-жақсы жүйрік аттар да өліп қалады ғой », – деп, қалай айттым дегендей жан-жағына жалтақ-жалтақ қарайды дейді жарықтық. Босағаға жақын жерде жоқтау айтып отырған екі келіншек мырс етіп орамалдарымен ауыздарын басқан күйі сыртқа шыға жөнеліпті. Жоғарыда отырған, қайтыс болған кісінің бәйбішесі күлкісін жылаумен жасырып, мырс-мырс етіп жалғастырып отыр дейді. Ал мына жақта отырғандар қысқан күлкіні сыртқа шығара алмай қыстығып өліп қала жаздайды. Ақыры, бұлардың да алды далага шығып үлгеріп, қалғаны үй ішінде « жарылады » ғой. Көңіл айтушы қариямызда үн жоқ, қызарып, қос тізерлеп жүгінген қалпы бүктеле еңкейіп отырып қалыпты… Бұл айтып отырғанымызды әңгіменің құлақ күйі деп біліңіз.
Біздің ауылдың үлкендері Зекең ақсақалды көңіл айту оқиғасымен күліп еске алса, ауылда өткен айтулы бір бәйгедегі ісін айтып еріксіз бас шайқасып күрсінісіп алатын… Дайағашшы Жас ортасына келгенде танауын жарғызған үлына сүндет той жасап, ат шаптырғалы жатқан біздің үйдің көршісі Ниғымет еді. Тойдың дайындығы деп, әсіресе алыс-жуықтан келетін аттар жайы, қонақтар күйі дегендей күнде кеңес, күнде думан. Ақылдасудың аяғы аттың әңгімесіне ауысып, жиналған жұрт кейде таңға таяу тарасып жүрді. Және бұл бәйге бұрынғы бәйгелерден мүлде өзге болмақ... Бәйгеден екі-үш күн бұрын « Дайағашшылар тізімін жасау » деген бір науқан бар. Оған да бір қой сойылып, ұйымдастырушылар жиналып ақылдасады, қызу талқы жүреді. Бұл біздің ауылда сақталып қалған қазақ бәйгесінің ерекше бір дәстүрі еді. Кейін есейе келе өзге жақтың бәйгесін де көрдік. Кей өңірде бұл дәстүр үзіліп, әуелгі сорабын таппай қалыпты. Дайағашшы тағайындау тұтас қазақ бәйгесінің бір бөлігі екеніне тарихи деректер арқылы да көз жеткізу қиын емес. Ол туралы сәл кейін. Қазірше дайағашшы деген кім, ол не істейді дегенді қысқаша айта кетіп барып, қайта оралуды жөн көрдік.
Мысалы, бәйгеге жетпіс ат қосылса, соның тең жартысына жуығына, яғни отыз атқа жүлде тігіледі. Отызыншы келген атты « үзіліс » деп атап, оған алдыңғы бес аттың бірінің бәйгесімен бірдей жүлде береді. Кейде екінші аттың бәйгесімен бірдей береді. Ол енді басқа әңгіме... Ал осы отыз ат бәйгеден келген кезде оларды ұстайтын отыз кісі топтан бөлініп дайын тұрады. Осы адамдарды дайағашшы дейміз. Әркімге нешінші келген атты ұстайтыны ескертіледі, қағазға да жазылып қояды. Дайағашшылар қырағылықпен санап тұрып, өзі үстайтын ат мәреге жақындай бергенде жанасалай шауып, атты сулығынан ұстайды да, сүйіншілеп иесіне әкеледі. Тіпті кейбіреулер « Бәйгеден атым келген атағы да жетеді, жүлдесі – сізге! » деп мәрттік жасайды! Мұндайда дайағашшыңыз: « Онда той біздікінде! Айналаңызды түгел ертіп келе беріңіз », – деп, екі сөзге келтірмей екі етегі желбіреп үйіне қарай шабады. Сөйтіп, өз алдына тып-тыныш, бейжай отырған әлгі үйде әп-сәтте қой сойылып, қонақ күтіліп, той-думан басталады да кетеді. Ал әдетте бірінші иә екінші келген аттың жүлдесіне бір түйе тігілсе, оның қасына бір тайынша дегендей қоспасы бірге жүреді.
Ат иесі түйені өзі алса да, тайыншаны дайағаіпшыға береді. Сондықтан да дайағашшыны таңдау маңызды. Негізінен, мал-дүние жағынан орталау, алайда елге сыйлы үлкен кісілерден құралады. Бірлі-жарым үлкен әулет, қара шаңырақта отырғаны ескеріліп қосылған жас жігіттер де болады. Бұл дүние жағынан қабырғасы жұқа кей кісіге қыртыс болумен қатар, көңіл өсірер бедел де. Сонымен, тарихи дерек. Бұл бірнеше анықтамалықта анық жазылған. Мысалы, ат бірінші келе жатса, бірінші бәйгенің даяшысы шауып барып, ат үстіндегі баланың баскиімін алады. Бұл төрешілерге көрсетілетін айғақ. Даяшы берілетін сыйлықтың он пайызын өзіне алады » деп жазады зерттеуші Ахмет Тоқтабай « Қазақ жылқысының тарихы » атты энциклопедиясында 1905 жылғы « Алибий. Киргизские съезды, №51 » құжатынасілтеме жасап. Ал зерттеуші Бекен Қайратұлы « Қазақтың атбегілік өнері » атты кітабында « Ат ұстайтын даяғышылар ( төрешілер ) саны той иесі тағайындаған жүлде санымен бірдей болады » деп көрсетеді. Байқап отырғаныңыздай, бір нүсқа « даяшы », бір нүсқа « даяғышы » болып тұр. Біз естіген, әлі күнге дейінгі қолданыстағы нұсқа – « дайағашшы ».
Атқа байланысты « ат ағаш », « мамағаш » деп келетін сөздерді ескерсек, соңғы нүсқа қисынға келіп тұрған сияқты. Қазір де Қытайдың Алтай, Тарбағатай өңірі, Моңғолиядағы қандастар ортасында бұл дәстүр қолданыста бар. Ондағы айтылуларда « дайағашшы », « дәйағашшы » болып келеді. Кейбір жерде « кіреші » деп те аталады екен. Қысқасы, бұдан « дайағашшы » қазақ бәйгесіне ортақ дәстүр екенін қапысыз аңғарамыз. Бұл айтпақ әңгімемізде оның атынан гөрі мән-мағынасының маңыздырақ екенін еске сала кеткеніміз де жөн шығар. Дайағашшылыққа қосу деген той иесінің және сол ауыл адамдарының үлкен құрметі деген сөз. Көпке бөлінбеген қуаныш көңіл шіркінді көтеріп жарытқан ба?.. Дайағашшы деген кішкентай ғана бір дәстүрінің үмытылуымен қанша қазақтың бір-біріне беруге тиіс қақысы, көтеруге тиіс беделі, сыйы жоғалды екен? Беделді дүниесінің аз-көптігімен өлшемейтін парасатты жұрт беретінін « мә, ал! » дегендей басынан нұқып, көзіне шұқып емес, оны да сый, сыйлық ( дайағашшы дегендей ), бедел етіп бере біледі екен ғой. Атқанда оғы жетіп, айтқанда сөзі өтіп, қабірге кіргенше қадірі қашпайтын қариялар қайдан шығады?
Қапысын тауып қадірлей білген, салтдәстүрі саралы, ұл мен қызы саналы елден шығады. Дәстүр де жеке-дара өмір сүрмейді, неге байланыс­ты қалыптасқан болса, сонымен бірге жаңғырып, өркендейді. Мысалы, жылқыға байланысты дәстүр болса, ол жылқының тұтас қадір-қасиетін сезінумен, білумен қабысып жатады. Одан тіршілік рахатын, өмір мәнін сезінгенде бү дүниеңіз қазақ үшін өзгеше құлпырып сала берген-ау, сірә! Сонымен, алабөтен атқұмарлығына тәнтіліктен болар, иә қоңыртөбел тұрмысына септесін дегеннен шығар, біздің ауылда Зейнелқабден қария бәйге сайын белді дайағашшылардың бірі болушы еді... Кертөбел мен Түйеқоңыр Елді айға жуық арпалысқа салған бұл өзгеше бәйгенің қызығы Кертөбел мен Түйеқоңырдың бір бәйгеде қатар шабуы еді. Бәйгемізге Түйеқоңырды әкелсе деп арнайы адам жіберіп, мақұлдығын естігенде есі шыға қуанған біздің ауыл ұйқыдан қалған. Түйеқоңыр – көрші ауданның жүйрігі. Оның алыстан жеткен атақ-даңқы орасан еді. Тіпті алыстағы біздің ауылға оның қай бәйгеде қалай келгені туралы аңызға бергісіз әңгімелер тарайтын. Қысқасы, тай күнінде құнан бәйгеге қосылып бірінші болып келіп, жүлдесіне түйе алған екен.
Содан бері « Түйеқоңыр » атанып, « Түйеқоңыр » атанғаннан бері алдына қылқұйрық түсірмей бәйге сайын жалғыз қара өзі келеді екен... Ал біздің ауданда, дәл өзіміздің ауылдың тұмсығынан сыпырған төлтумасы Нәби деген ақсақалдың Кертөбел жүйрігі бар. Ол да бәйгеге қосылған алты жылдан бері алдына қара салмаған хас жүйрік. Бәйге сайын маңдайдағы төбелі жұлдыздай жарқырап жалғыз келе жатушы еді жануар! Ауылдың кейбір бәйгесінде « Ат терінің обалына қалмай бәйгесін бере салыңдар » дейтін ақсақалдар. Ондайда Кертөбелге шаппай бәйге беріліп, сол бәйгеден бірінші келген ат екінші келген саналатын. Бүкіл ауылды күнде дүбір, күнде күбірге салған сын сағат жақындап келеді. Атақ-даңқына екі жақтың да елі қанық қос жүйрік жайлы әңгіме желдей еседі. Түйеқоңыр мен Кертөбелдің бір бәйгеде жолығуы. Бәйгені көреміз деген өзге алыс ауылдың адамдары да күнібұрын жылыстап жетіп алған. Жантая жатып күрең шайды сораптап қойып, бәйгенің әңгімесін көкпарша тартқылайды... Бәйге күні таяған сайын менің де бала көңілімнің уайымы қалыңдай түскен. Зейнелқабден қария Кертөбелдің маңында дейді. Бір қызығы, Кертөбел бәйгеге өзі бапталатын.
Аялап мініп жүріп, бәйгеге 20 шақты күн қалғанда жүген-ноқтасын сыпырып, өзен бойындағы қоршаулы түбекке қоя береді, жануар бәйге белгісін осыдан білетін болуы керек, сол күннен бастап өзін-өзі жарата бастайды екен. Су тұнығын жүзе жұтып, өлеңшөп жұлмай, төрт аяғын көсіле тастап күнге қыздырынып маужырап дегендей әбден баптанады. Зекең шал Кертөбелдің сыртынан бағып, назарын бұрады, ұйқысын бұзады деп Кертөбел жүрген аумаққа мал аяғын бастырмай аңдумен болады екен. Түйеқоңыр келерден бір күн бұрын ауылдың ақсақал, көксақал, жігіт-желеңі жиналып, тағы бір кеңес болып жатты. Бәйге ұзын жолға шабатын. Таңертең ерте ат айдаушылар айдап әкетеді, кеште бір-ақ келеді. Жігіттер жағынан біреу « Кертөбел Ішігеннің жазығына түспей-ақ желке жағымен төтелей тартса, аз болса да жол қысқартады » дей беріп еді, « Тәйт! » – деді әкемнің ағасы Мәден атамыз. Алла көріп тұр ғой. Бағынан көрсін! » – деп тыйып тастады. Төрде отырған атсейіс Әділбек « Түйеқоңыр сәл де болса жол жүріп болдырып келеді ғой, Кертөбел бабында, Құдай сақтасын, бәйгені бере қоймас » деп еді, отырғандардың бәрі де кең тыныстап, керегеге арқа сүйесті.
Бәйгеге екі күн қалғанда Түйеқоңыр келді. Ол кезде атты машинамен алып жүрмейді. Жетелеп әкеледі. Түйеқоңыр көрші ауданның бір қиырындағы ауылынан енді бір қиырдағы біздің ауылға жеткенше араға екі қоныпты. Атты болдыртып алмау үшін барынша ақырын жүріп, жылақонақтап жетіпті. Қасында екі атқосшысы мен шабандозы бар Түйеқоңырдың иесі келіп түскенде айналадағы жұрт түгел ағылды. Аманд ық-саулық сұрасқанша-ақ атағаштың маңы жыпырлаған адамға толып кетті. Түйеқоңырдың көзі мен құлағын ғана қалдырып, түтас түрқын кестелі кежіммен жауып әкелген екен, үймелеген жұрт Түйеқоңырдың о жақ, бұ жағынан шығады. Обал емес пе, осынша көздің сұғы, обал емес пе? Біздің жігіттердің біреуі атқосшыны атқораға қарай бастай жөнелді. Жануар! Жаратылысы шынымен өзге жылқыдан бөлек екен. Тұрқы қандай ұзын, сүлу! Есік пен төрдей деген осы шығар! Негізі, Кертөбел де өте сұлу жылқы. Бірақ тұрқы мынадан қысқарақ, есесіне биік еді. Шоқтығы жоталанып шығып тұратын. Сосын ойнақы ғой жануар! Жүрген жүріс те, тұрған тұрыс та сүлу, сергек-тін. Бес-алты аттың ортасына түссе, шетіне қарай шығып алып, анда-санда ауыздық басып қойып, кекіл қағып, шұлғи ойнап, шерте аяңдайтын.
Бір кезде атсейіс Әділбек өңі сұрланып кіріп келді де: « Ақылдасамыз, дереу жігіттерді шақыр! » – деді үйде отырған бір азаматқа. Жігіттер жиналғанша ұзақ ойға шомғандай кірген-шыққан адамдарға да назар аудармай үнсіз қалды. Ақсақал, көксақалымен тағы он шақты адам жинала қалды. Бұл сөзді оның бабын қайдан біліп қойдың деген сыңайда айтса керек, Әділбек іле жауап берді. Тасбастаудың суындай тұп-түнық қып қалай баптаған, ә? Тура өзіңді айнадан көргендейсің... », – деп басын жеңіл шайқай, білінер-білінбес мырс етті. Сөйтті де, дереу жинақталып тіке әңгімеге көшті. Бір амал айтайын деп отырмын. Мен Кертөбелді құлын күнінен көріп, әр бәйгеде шабысын бағып келе жатқан адаммын ғой, енді оның бір ерекшелігін пайдаланар сәт келген секілді. Кертөбелдің қанша жүйріктен бір өзгешелігі бар, ол айғай сүйеді. Бұл жолы Түйеқоңырдан озса, сол қасиетімен ғана озады. Әйтпесе білмедім... Сөздің қысқасы, Маралтының тұмсығындағы жартаста бес-алты жігіт тұрсын, Кертөбел дәл сол жерге келгенде қиқулап айғайласын, бойында жаны болса, Кертөбел екені рас болса, сол жерден озуы керек! », – деп айналасына барлай қарады.
Ешкім өзге сөз айтқан жоқ, мақұлдық білдірісті де, тез тарады. Бәйге Бой мұздатар ызғырық желі бар күздің таңы енді ғана атып келе жатқанда ат айдаушылар « ат шығар, ат шығарлап » айғайға басты. Аттардың құйрық-жалын өріп, күлтелеп кекіл буып кермеге байлағанша Моншық аталатын қызыл таудың желкесінен қылтиып күн де шығып келе жатты. Кертөбелді тағы да бір көрмекке керме жаққа жүгірдім. Адам көп. Қолдарында аттың құйрық-жалын өріп байлайтын шүберек, әсемдеп кекіліне тағатын шоқ-шоқ үкі, қамшыға байлап, аттың көзін сүртіп отыратын түкті мата, атқа шабатын немерелерінің қалтасына салып беретін құрт, кәмпит, қол басындай кесек ет деген секілді қыруар дүниелері бар әжелер де жүр... Кертөбел керменің шет жағына таман байланыпты. Біраз ел соның айналасында екен. Жануар! Онсыз да сұлу еді ғой, бауырынан жарап бабына келгендегі, жал-құйрығы өріліп дүбірді сезгендегі тықыршыған бейнесі тіпті бөлек екен-ау! Бұл өзі сондай ат. Көп жүйрік мүсінін жасырып, сүлесоқ аяңдап, бәйгеге қосылғанда ғана бауыр жазушы еді ғой. Кертөбел кез келген уақытта жаныңды жадыратып жарқ-журқ етіп тұрғаны, жарқ-жұрқ етіп жүргені!.. Кертөбелге мінетін шабандоз Әкімбекті көрдім.
Қасына бара бергенімде Әділбек екі қолтығынан қапсыра көтеріп, « әуп, біссіміллә! » деп Кертөбелдің жайдақ арқасына қондыра қойды. Тақымы тастай неме ғой, жабыса қалды. Басында қан қызыл шыт, жарасып-ақ түр! Тізгінін қағып әсем бастырып, шерте аяңдатып, айналасына « ал, мен кеттім! » дегендей бүктеулі ңамшысын бұлғап-бұлғап қойып, қаз-қатар тізіліп жатқан аттарға қосылды. Зұлпықар қария амандық, ақ жол тілеп, бата берді. Төрт ат айдаушы сүмбедей жараған жүзге жуық жүйрікті алдарына салды да, « Тескентау қайдасың » деп көлбеп жатқан күнбатыс көкжиекке қарай тартып берді. Кермеден ұзап бара жатқан Түйеқоңырды да көзім шалып қалды. Ол да сусылдап сұмдық сұлу жүреді екен. Жыланбалық секілді түрқы қандай ұзын деп ойладым. Шабандозы басына көк шыт тартыпты. Аттар сол жүргеннен мол жүріп, сиыр түсте Тескентауға жетеді. Айдаушылар сол жерден қайыра тізіп қайтуға белгі береді. Жол бойы еңісі де, өрі де, жазығы да, тастағы мен құмы да бар. Өзім де бірнеше рет бәйгеге шапқан жер. Барғанша қиын, сегізкөзің талады. Арлы-берлі қисайып та отырасың. Қайтарда бәрін ұмытасың.
Ауырған, талған жеріңді ойлауға да мұршаң келмейді. Сонымен мұнда қалған жұрт түске таман тойлы ауылға ағылады. Бас тартылып, бата беріліп де­гендей ас ішіледі. Астан соң ақсақалдар бастап жаяу-жалпылы, тайлы-таяқты бүкіл ел Бәйгетөбеге қарай шұбайды. Бәйге келгенше қызық думан сонда болады. Ауыл-ауыл бойынша балуан салынып, қол күрестіріп, өгізарқан тартысады. Ән-жыр айтылып, айтыс болады. Осындай жиын топтың шып-шырғасын шығармай ақырып жүріп басқаратын Қойшыбай деген қария бар. Әсіресе ат келе жатқанда алдынан жүгіретін жұртты астындағы Торжорғамен кеуделете тықсырып топқа тыққанда сыртынан қарап тұрған адамның зәресі ұшады. Ат біреудің аяғын басып кетеді-ау, біреудің баласын мыжып кетеді-ау деп ойламай ма екен дейсің. Қысқасы, ол кісі бір ақырғанда жұрт қойдай иіріліп, қоғадай жапырылады. Екінті ауа ел елеңдей бастайды. Барлығының көзі Маралтының тұмсығындағы жартаста. Бәйгенің алғашқы аты дәл сол тұстан көрінеді. Бәйгеге жаралған-ақ жер, шіркін! Бәйге аттары сол тұмсықтан жарқ етіп шығады да, Бәйгетөбеге қарай тура шаппай, қарынсау айналма жолға түсіп алып, жұрттың көз алдында көсіледі. Сол бес шақырымдай жер Бәйгетөбедегі қалың қазақтың жанын шығарады.
Маралтының түмсығынан Бәйгетөбеге дейінгі осы бір бес шақырым жер – біздің ауылдың шоқша сақалды, шошақ тымақты шалдарының талайын қарт бурадай күркілдетіп кіжінткен, талайын жас баладай үлпілдетіп мәз еткен кәрі шаңдақ. Әнеки, демін ішіне тартып, тым-тырыс көлбеп жатыр... « Ат келе жатыр! Ат келе жатыр! » деген айқайдан түп қотарыла түрегелген жұртты Қойшыбай ақсақалдың аюдай ақырған дауысы сабасына түсірді. Маралты тұмсығының арғы жағынан екі қатар болып аспанға көтерілген шаң үлкен жартасқа қарай ойысты. Ой, дүние-ай! Жүйріктің аты жүйрік деген осы екен ғой! Әлгі жүз қылқұйрықтан топ жарып сол екеуі дара шығыпты. Өзге емес, Кертөбел мен Түйеқоңыр! Көк шыт пен қызыл шыт! Қатар шықты да, қарынсау айналмаға қарай ойысты. Ендігі шабыс қарайған халықтың көз алдына көлденең тартыла берді... Айтпақшы, Кертөбелдің бір қасиеті – өмірі атпен қатарласып шаппайды екен, қатарласып шапса тынысы тарылғандай сезінетін болса керек, алдындағы атты қуып жетіп жанай бере екі құлақты жымырып жіберіп өте шығатын әдеті екен. Ал бұл жолы... Кейін, Әкімбектің айтуынша, орта жолға таяғанда өзге аттар қалып, Түйеқоңыр екеуі суырылып шыққан. Екеуі шыға қатарласып, таласып шапқан екен.
Кертөбел баяғыдай озып кетуге барын салса да, тұяқты тұяқ жібермей Түйеқоңыр да желдей есіп, жебедей зулаған. Сөйтіп, сол таласқаннан мол таласып, қатарласа шауып қысаңдағы жартасқа да жетеді. Е, құдіреттің ісі! Екі жақтан айқай, ұран көтерілгенде жануар Кертөбел екі құлақты бір тіктеп, бір жымырып жіберіп, екінші тынысы енді ашылғандай ерекше екпін алып екіленіп сала берген ғой... Әнеки, көз алдымызда Кертөбел суырылып алға шықты! Әкімбектін, басындағы нарттай шыты қызараңдап шылбыр бойы, арқан бойы алыстап барады. Қызыл шүберек байлаған қамшысын төбесін айналдыра бұлғап барады! Міне, сәл қарынсауға түсті де, жарқ етіп қайта шыққан Кертөбел енді Бәйгетөбедегі қалың жұрттың көз алдына көлденең тартыла берді. Сондағы Кертөбелдің шабысы... Әсіресе қалың елдің тура тұсына келгендегі шабысы – көкірегімде мәңгі сақталып қалған тірі сурет. Тілмен айтып жеткізгісіз еді... « Аш күзендей бүгіліп » дейді ғой көне жырда. Көзіммен көрдім соны, Бәйгетөбедегі бүкіл ел көрді. Жануар-ай, мүнша сүлу, мұнша ғажап шабармысың!?
Бүктетілгенде артқы аяқтың қос тұяғы сағағын соқты-ау, жолбарыстай атылып қайта жазылғанда бауыры жерге тиер-тимес болып, талдап өрген құйрығы су бетінде қалқып бара жатқандай қара жерде сүзіледі... Бәйгетөбе мен Маралтының арасын жалғаған елдің айғайы қос жүйріктің шаңымен араласып аспанға көтеріліп, бұлтқа барып сіңгендей... Ал менің құлағым таре бітелгендей мең-зең бір меңіреу күйге түстім. Тығылып, үнім шықпай, булығып қалдым. Айғайлағым келеді, жоқ. Жылағым келеді, жоқ! Қасымдағы « р » -ға тілі келмейтін Байқан дейтін қарияның шоқша сақалы дір-дір етіп жылап тұрғанын көрдім. Намыш үшін жаятылған жануя-ай! » деп жасқа шыланған жүзін шаң басқан жеңімен айғыздай сүртіп, кемсең-кемсең етеді. Дәл сол сәтте менін, де тұла бойымнан көтерілген ыстық ағын бұршақтап төгілгенде тынысым ашылып сала берді... Рас, дәл мына жерде ел намысын Кертөбелден өзге кім алып қалар? Зекең шал айтса айтатындай екен-ау... Жануар! Сөйтіп өтті-ау айлап уайымдап, апталап кеңес құрған қалың елдің алдынан! Кертөбел мәреге жеткенде жанаса кетіп сулығынан ұстамақ болған дайағашшы далбақтап далада қалды. Әкімбек те әдейі істесе керек, алыстап барып айналды да, топқа қарай тура салды.
Шоқтықты, айдынды, омыраулы жылқының шабысын қарсы алдынан көру қандай ғанибет! Ойынды еттері бөлек-бөлек, маңдайдағы төбелі жұлдыздай жарқырап, жиналған топтың желке тұсындағы дөңеске қарай тартты. Жұрт солай лап қойды. Сүйіншілеп айқайлаған жігіттер Әкімбекті көтеріп алыпты... Кертөбелді Әділбек жетелеп оңашалап барады екен, бәйгеден келген аттың сауыры көтеріліп, « бұтының арасынан ел көшкендей » алшайып, талтаңдап бір жүретін жүрісі болушы еді ғой, жануарды тура арт жағынан көрдім. Сол баяғы сергек жүрісінен айнымаған қалпы сүмбедей боп кетіп барады. Шолақ тайыммен шет жағалап барып едім, жақындау мүмкін емес болды. Кері айнала бергенде Түйеқоңырды көрдім. Атқосшы жігіт шоқтығына басын сүйеп түр екен. Шабандоз бала жерде отыр. Түйеқоңырдың тізгіні Зейнелқабден ақсақалдың қолында. Екінші аттың дайағашшысы сол кісі екен. Үні ішіне тартылып, « әй, жігіт, аттың аяғына қан түседі, жетелеп жүргізейік! » деп сөйлеп тұрғанын естідім. Дәл сонда сол кісінің жүзінен Кертөбелдің бірінші келгеніне қуанған, Түйеқоңырдың екінші келгеніне мұңайған бейне көрдім. Бәлкім, сөйтіп ойладым. Бүл, сірә, қандай күй? Қалай сонда?.. Тізгін тартар Сол күні ауыл ақсақалдары Зейнелқабден қарияның үйіне жинады.
Елдің айтуы бойынша, Зекең Нәби мен Әділбекке: « Сіздер бүгін біздің үйде боласыздар, Кертөбелдің тойын қонақ кеткен соң тойлаймыз », – деген екен. Сөйтіп, екі жүйріктің иесі, ауылдың қадірлілері дайағашшының үйіне жиналып, ақын-әншісімен, бұрынғы өткен небір жүйрік аттар жайлы әңгіме-дүкенімен күздін, таңын орталатады. Екінші ат Түйеқоңырдың бәйгесі бір түйе, бір жылқы екен. Бір жағы, аты бірінші болып келмегенге кейігені де шығар, кім білсін. Жұрт қозғалақтап, тарқасардың қамын қыла бастағанда Зекең қария сөз алыпты: « Жә, көпшілік! Бірауыз сөзім бар еді. Өз басым Түйеқоңырдың атағын естігелі алты жыл болды. Бір көрсем деп армандаушы едім. Жер алыс, барып көре алмадым. Бүгін, міне, көргенді қойып, бұйрық болып тізгінін ұстап отырмын. Бұған да шүкірлік! Ат иесі дайағашшы болдыңыз деп бәйгесін маған тастап кетем дейді. Мен бұған қарсымын. Керісінше, атақты Түйеқоңырдың тұяғының біздің ауылдың топырағына тигенінің құрметіне, мен аты да Түйеқоңыр ғой деп, бір түйемді берейін деп отырмын. Ертең алмай қойып жүрмесін, соны сіздердің көздеріңізше айтып қояйын деп едім », – депті жарықтық қалбалақтап.
Жұрттың айтуынша, беріп отырған түйесі қолындағы жалғыз атаны екен. Соны білетін, ат дегенде шығарға жаны бөлек Зекеңді білетін ақсақалдар ризалықтан бастарын шайқасыпты. Ақсақалдың ісіне қатты риза болған Түйеқоңырдың иесі осы ауылға тағы екі күн қонып, екі түйе, бір жылңысын жетелеп, ауылына аттанған еді. Біздің ауылда бәйге туралы сөз шыға қалса, Зейнелқабден ақсақал жайында айтылмай қалмаушы еді. Әсіресе аты жете алмаған кісінің жарым көңілін аулап, жүйріктің құрметіне деп жалғыз атан түйесін берген оқиғасы шалдардың көңілін босатып, сағыныштарын қоздатушы еді. Ауылыма алты жылдан кейін ат ізін салған мені Қазақстанға қайта шығарып салғалы ауданға әкеле жатқан інім қалам үстап жүргенімді ескеріп, мүмкін, жазар деді ме, Маралтының тұмсық тасындағы қабірдің түсынан машинасын баяулатты. Анау Зейнелқабден ақсақалдың қабірі. Басында жалғыз еді, кейін көбейді, жарықтық өтерінде « ат дүбірін естіп жатайын, жол жағасына жерлеңдер » деген екен, – деді інім, « жалпы ол кісіні білесің ғой » дегендей маған сұраулы жүзбен қарап. Амал қанша, қазір ол жерден тартылған түп-түзу тас жол баяғыдағы бұралаң бәйге жолын жыландай турап өткен екен.
Үзік-үзік болып тас жолдың екі жағында қалыпты... Айтпақшы, о кісі дүниеден өткен күннің ертеңінде жұрт осы қабірінің басында Кертөбелдің тұрғанын көріпті, – деді інім тағы да. Ол кез оның да жал-құйрығы әбден сұйылып, тарлан тартқан шағы ғой, құр сүлдерін сүйретіп қабір басына қай жақтан, неге келді екен жануар?!. ҚАР СУЫМЕН КЕТКЕН ЖЫЛҚЫ Талай дастархан басында айтылып, ауызданауызға аңыздай таралған осы бір әңгімені қағазға түсірудің сәті түспей-ақ қойған. Сізге өтірік, бізге шын, – « жазамын » деп оқталғалы үш-төрт жылдың жүзі болыпты. Қаншама рет бапталып отырып бастамақ болғам, неге екенін қайдам, көкейдегі көркем әңгіме ақ қағаз көрсе аттай үркіп ала қашады. Одан кейін маңына жуытпайды. Құлағына қол апартпай осқырынып, одырайып. Ал енді қағаз-қаламыңды тастап, құрқол, қара жаяу жақындасаң басын шүлғи аяңдап, оқыранып қолға тұра қалады. Сөйтіп, жалынан сипап, жайдақ мініп дегендей біраз жерде тыңдағанның құлақ құрышы қанып еді. Тіпті қазақы әңгімеге жаны құмар кей ағалар іздеп келіп арнайы тыңдағанын да айта кету артық болмас. Ол кезде шекара қазіргідей тышқан жорғаламастай торланбаған, кей жерінен үйірлі жылқы өтердей алан-ашық жататын.
Жылқысы өз аяғымен өтіп кетсе де, « моңғол айдап кеттіге » санап, түн қатып жортқан « жоқшылар » жоғының өзі табылмаса да, топанын толтырардай өзге қылқұйрықтарды шүрқыратып айдап келетін кез. Үнемі сондай істердің басы-қасында жүретін Жүмақын дейтін құдамыз болды. Ақ алмастай жарқылдаған кісі еді. Қашан көрсең бала-шаға, келін-кепшік демей әзілін айтып, жарқ-жұрқ етіп отыратын. Шаруасынан шашау шығармайтын бұйымтақ, шілденің шіліңгір ыстығында ту биені шыбынға білдірмей жейтін ылдым-жылдым, ыспардың нақ өзі. Сондықтан да ел күзеуліктен қыстаулыққа көшкенде айғыр үйірін Жұмақынға тапсырады. Жүкең жалғыз үй қалады да, екі-үш ауылдың жылқысын қосып қайырып, жонтауға екінші қар жауғанда қыстаулыққа бірақ әкеледі. Бірде Жүкеңнің атына арыз түсіп, екі айдан астам уақыт қамақта жатып шыққаны бар. Жауап алып, тергеп-тексершаман-есен босатыпжіберіпті, әйтеуір. Сол босап келе жатқан бетте жол үстіндегі біздің үйге түсті. Әкем екеуі құшақ айқастыра амандасып, қуанғанда естері шықты. Екі ай түрмеде болғаннан бір белгі де жоқ, сол баяғы жарқ-жұрқ еткен Жұмақын. Сынбаған екен. Сынбақ түгілі сызат түспепті. Жүмақынның біздің үйге түскенінен хабардар болған айналадағы үлкен кісілер де бірлеп-екілеп жинала бастады.
Дастархан жайылды, қазан көтерілді, әңгіме де бұрқ-сарқ қайнап ала жөнелді... Әңгіме әредігінде Жұмақын қалтасынан шақша шығарып, ерінге насыбай салды. Бұрын мұндайын көрмеген әкем: Оу, құдеке, мұндайыңыз жоқ еді ғой, түрме үйретіп жіберген бе? Жоқ, ә, түрмені қойшы, – дейді құдекесі. Құдай сақтасын, бұл құдаңыздың істемегені бар ма? Әй, мен бір адам секілді адам көрдім ғой, асықпаңыз, ұзақ әңгіме ол, – деп шақшасын жинап жөнделіп отырып, әңгіме тізгінін ағыта берді-ау. Мына адамда ұят деген болады ғой, сол қиын нәрсе екен. Негізі, ұяттан адам өліп те кетеді-ау. Мен өле жаздадым. Беттің қалыңдығынан тірі қалып отырмыз ғой, – деп кеңк-кеңк күледі өзі. Отырғандар дастархан шетін қайыражақындап, « е-е-е... » деп ентелей түсті. Жазғытұрым үйірлі жылқыма бір жирен қасқа бие келіп қосылды. Басында айналадағы біреудікі болып ұят болып жүрмесін деп, әрбіреуге айтқан болдым. Елең еткен адам болмады. Маңайда жылқы іздеген ешкім жоқ секілді. Төржайлауға барғанда да бөлінбей ілесіп барды. Содан, шыны керек, иемдене бастадым.
Өзі де қыстан күйлі шыққан мал екен, жылтырап семіріп келе жатты. Жылқымды жолдан аулақ бөлектеу сайға таман ысырып қайыра жүрдім. Сөйтіп жүріп жазың да орталады. Жып-жылтыр болып, сауырынан жарылардай семірді-ақ енді жарықтық. Жалпақ жатқан қос жаяның қоспасына жаңбырдың суы іркілді ғой!.. Күздік соғым көңілді күпті етіп, елдің етекке түскенін асыға күтіп жүрдім. Күн артынан күн өтіп, ол уақыт та жетіп, еңкейе көшіп ел де кетті. Енді әне-міне күн кішкене шытқылдай қалса деп пышағымды қайрап қойып мен жүрмін. Бір күні түс ауа жылқыны көздеп келейін деп үйден шыққалы жатыр едім, бір бейтаныс ақсақал аттан түсіп жатыр екен. Күмістей сақалы кеудесін жапқан, сүңғақ бойлы келісті-ақ адам енді. Жасы егделеу тартқанмен еңкеймепті, тік жүреді екен. Сәлем беріп, есік ашып, төрге оздырдым. Шай ішілді, жөн сұралды. Әңгімесі осы жүрген жүрісінің жайына көшкенде ішім қылп ете қалды. Тура мендегі жылқыны іздеп жүр екен! Ен-таңбасы, қасқасы дейсің, басқасы дейсің – бәрі келіп тұр, бәрі... Содан?.. Содан, көкпек жеген түйедей дөңбекшідім.
Кеудесін жапқан сақалына қарап жетелетіп жіберсем бе деген де ой келген. Оған ала жаздай семірткен малыңды күзде біреу келіп сілекейіңді піұбыртып жетелеп бара жатса қалай болады? Оның үстіне соя қоятын өзге малдың реті де жоқ. Күздікке осы деп ниеттеніп қойдым емес пе! Өзі де жардай болып, жарықтық, күнде көз алдыңда жайқалып жүрсе... Қимадым, құдеке, шынымды айтайыншы, қимадым. Ақыры, айта алмадым. Не болса да шалды аттандырып жіберуге амал қылдым. Жылқышылары мына Жіңішкесайдың басында отыр. Негізі, солардан сұрағаныңыз жөн ғой » дедім. Шал елең ете қалды. Желе жортып бір белді асырып, Жіңішкесайды қамшымен нұсқадым да, қарағайлы қапталдарда бөлек-бөлек жатқан жылқыларға қарай шаптым. Жүке, енді қамдан, Жүке! » дейді ішім. Үйірді тауып қораға қамағанша қас қарайып кетті. Жарылғалы жүрген жирен қасқаға шалманы жалғыз рет тастап, жықтым да, « сенде жазық жоқ, менде азық жоқ, бұйырған несібесің, біссіміллә, Аллаһу әкпар! » деп орып жібердім. Қорқырап кетті жиренқасқаң.
Қатын анадайда сиырын сауып, жылқылар науаның айналасында қасынысып, тай-құнандар тебісіп дегендей, кешкі мезгілдің абыр-дабырымен араласып жалғыз өзім жәукемдеп жатырмын. Бір кезде сырт жағымнан бір дүбір жақындап келгендей болды. Тай-құнандар шығар деп елемеген едім, тіпті тақау келгендей сезілді. Енді қарайын дегенімше болған жоқ, арқа тұсымнан « ассалаумағалейкүм » деген зор дауыс гүр ете қалды. Ақыре-е-е-н бұрылып қарап едім, бағанағы ақсақал екен. Төбемнен төніп тұр! Өне бойым бір ысып, бір мұздап ала жөнелді. Маңдайымнан тер бұрқ етті. Алты айырығымнан жосыла ақты. Ондайда тер бетті бойлап ақпайды екен, бұршақтап, шашырап жерге тамады екен. Ере барып аттан түсірдім. Жарықтықтың қасқасы қандай, қараңғыда айдай болып жарқырап жатыр екен. Сасқанымнан басын кесіп алып, түйенің жабуының астына тыға салдым. Сөйттім де, ана кісіні орнықтырып отырғызып кетейін деп үйге қайта келдім. Сөйтсем, шалыңның мүйіз сапты ұзын қара пышагы бар екен, алақандай жалпақ белбеуіне жанып тұр. Иығынан басып отырғызатын емес, далаға шықтық. Шалекең жеңді түріп тастады. Не керек, басы жоқ жылқының мойынын қылжыңдатып екі жақтап сойып жатырмыз.
Қатын ол – түк білмегендей монтансып өз шаруасымен жүр. Құдай-ау, теріні іреп жатқанда буын-буыным босап кете береді. Қолымдағы пышақтан айырылып қала жаздаймын. Алақаным өзінен-өзі ашыла салады. Тіпті денемнің жартысы бірде бар, бірде жоқ секілді, мына жұмыс елес құсап сезіле береді... Ес кетіп, жан шыққанда терісін түсіріп, бұза бастадық. Алдыңғы қолын кесіп алдым да, қазанға сала бер деп қатынға апарып келдім. Ақсақалым « жылқының басы қайда? » деген де жоқ, « тасқа түскен жері қайсы? » деген де жоқ, терлеп-тепшіп жамбасты ұршықтап отыр. Мен де келіп кірісіп жатырмын бір жағынан. Бір мезгілде « мен намазымды оқып алайын » деп, үйге қарай беттеді. Мен етті жырымдап шала-пала бұзып, қарын-қартасын жуып, орнын жинастырып, өйтіп-бүйтіп далада жүрмін. Үйге кіре алсамшы. Сауып отырған жалғыз сиырды әрі айдаймын, бері айдаймын. Қатынға айқайлап, « анау қайда, мынау не? » деп бірдеңелерді сұрап, шаруамен жүрген болам. Бірақ енді өз үйіңе кірмей қашанғы жүре бересің. Кірдім. Ақсақал шаршаған ба, құс жастықтың үстінде оң алақанын жастанып мызғып кетіпті. Қатында үн жоқ.
Менде де. Бір қауым уақытқа созылған үнсіздік тынысымды тіпті де тарылтып жіберді. Далаға атып шықтым. Дала да тым-тырыс. Ақсақалдың арқандаулы атының тақыр шөпті жұлғандағы тырс-тырс дыбысынан өзге тіршілікті жер жұтып қойғандай. Алғашында өз жүрегімнің дүрсілі өзіме естіле бастап еді, атты жақын жерге арқандағаным жақсы болыпты, арқамды үйге сүйеп, соны тыңдап біраз тұрдым. Алашабыр бұлт үстінде асығыс ай кілкіп барады... « Кісі оянды » деген дыбыстан селт ете қалдым. Есік алдында cap еткізіп бірдеңесін төкті де, қатын үйге қайта кіріп кетті. Ет те дайын болған екен. Қарияның қолына су құйып, сулығын үсындым. Өзі семіз, өзі жас ту биені аздап жініктіріп әкеліп сойсаң еті таңдайыңда ерімей ме, буы бұрқырап алдымызға келгенде, « ал, кәне, әумин! » дедім. Енді не болса да осы батада бірдеңе айтатын шығар, бір сөз ұшығын шығарар дедім. Жоқ, кәдімгі бата жасап бет сипады. Басын кесіп тастағаның дүрыс болды ма, қалай? О, Құдірет! Сөйтіп айтқан сайын « өз малыңыз ғой » деген бірауыз сөз қайта-қайта ілесе шығып кеңірдегіме кеп кептеледі.
Етті шайнап, жүтайын десем түйірленіп жұтылмайды. Ой, Алла! Тамағымнан өтпейді. Бірнеше түйірін бүркітше қылғынып әрең жұттым. Келінін қайдам, менің жағдайым ет жеуге келмей қалды, тағы да ағыл-тегіл тер басты... Бір кезде табаққа қолын созып жатып ақсақал: « Мынау қар суымен кеткен жылқы ғой, тойынған-ақ екен, ә », – деп қалды. Өзі де жылға-жылғадан қардың суы жылап ағып жатқан кезде келді емес пе... » дейді ішім. Міністен ерте босатып, тойынысқа жіберілген жылқы екен деп айтып отырғаны шығар » дейді тағы бір ойым. Қойшы, енді басыңды қатырғанмен пайда жоқ, не болса да болып кетті. Ендігісін алда көреміз... Ақсақалың асықпай отырып етті жақсы-ақ жеді. Табақ түбіндегі майлы тұздыққа матырып бұлғап-бұлғап алған уыс толы етті бүта шайнаған бурадай екі жағына кезек алып, нілін сорғандай қылып әбден езіп барып талмап жүтады, салалы саусақтарының арасынан сығылып шыққан қазының мөлдір майын қара кесек етке сіңіріп алып, азуға басады, жұқаланып туралған жалпақ жалды екі қара кесектің ортасына салып жіберіп, қасқа тіспен кертіп жейді... Өз кеңірдегіңнен ас өтпеген соң сүйек мүжіген болып, жеген адамға қарап отырады екенсің.
Ақсақал майлыққа қол созғанда өзімше асату жасағым келіп, күштеген болып едім, « ол кәріден жасқа ғой » деді де, күректей алақанын толтырып менің алақаныма салғаны. Ал, жеп көр! Ақсақалға асатпақ болғанымнан ұялғаным бар, « қылтамақ » болып қылғынып отырғаным бар, көзім жасаурап өлдім-талдым дегенде әрең жүтып тауыстым. Не де болса етті жеп болғаннан кейін айтпақ па деген күдікпен тағы қол жайып ас қайыруын сұрадым. Жақсылап тұрып бата қайырды. Күмән тудыратындай басы артық сөз болған жоқ. Түні бойы ұйықтай алмай дөңбекшідім. Соңғы асатуда жеген етім бітеу жүтылғандай асқазанымды түйнеп, ол да бір жағынан қинады кеп. Төрдің алдын күңірентіп намазын оқыды. Дастархан жайылды. Елдің жайы, ауа райы, жылқы күйі дегендей азды-кем әңгіме айтылды. Жіңішкесайдағы үйді таппай, көз байланбай тұрғанда осы үйді қайта тауып алайын деп кеше біраз қатты жүргенін, белі ауырып шаршаңқырап қалғанын, жақсы демалғанын айтты. Жирен қасқа енді айтылып қала ма дегенде жүрегім алқымыма келіп қайтады. Есалаң кісіше ебіл-дебілім шығып отырмын. Шайдан соң бет сипап, « ал мен енді қозғалайын » деді.
Атының мінер жағын дөңестеу жерге ыңғайлап, сулығынан үстап, қолтығынан көтеріп ерге салдым ақсақалды. Басымды көтеріп жүзіне енді қараймын дей бергенім сол еді, қария тізгінін іркіп тұра қалды. Тұра қалды да: « Жә, Жұмақын! Басым еріксіз салбырап сала берді. Буыным босап, сүйенерге бірдеңе іздегендей сенделіп тұрып, қолымның қалай ақсақалдың етігінің қонышына барғанын сезбей де қалыппын. Кеше де айттым ғой, Сарзалың деген жер. Ауылдың шетіне іліне бере « Хасен ақсақалдың үйі қайсы екен » деп сұрасаң елдің бәрі біледі... Ал, көріскенше аман болайық! Енді Жіңішкесайға да сандалмайтын болдық, шаруамыз осы жерден бітті, енді кері қайтамыз », – деп тізгін қақты да, тебініп қалды. Тұрған жерімде қазықтай қалшидым да қалдым... Бәрі түсінікті болды. Ақыр-е-е-н мойнымды бұрып қарасам, қариям қара жорғасын тайпалтып кезеңге жақындап қалыпты. Содан?.. Содан сүмірейіп ер жасайтын Дүйсенге бардым. Бір жұманың ішінде өмілдірік-құйысқанымен күміс ер жасап бер деп мүйізінен жетелеп, қылжақтатып бір өгізше апарып бердім. Ісмер неме ғой, айтқан уақытымда бітірді. Сөйтіп, оны Торжорғаға салдым да, жетекке алып Сарзалыңға тарттым.
Жүмақын Торжорғаны айтқанда отырғандардың біразы гу ете қалды. Ол жорға жарысында алдына қара салмаған қылқұйрық қой. Әдетте қандай жорға жазық жерде ғана жақсы жорғалайды да, ойлықырлы ойпаң жерлерге салып жіберсең жорғасынан жаңылып, шауып кетіп, желіп кетіп жорғасы жортаққа айналады. Ал Торжорға алдының бәрін аяқ алысымен өлшеп, ойлы-ңырлы жеріңді тұяғымен тегістеп тайпалғанда қолыңдағы шараның суы шайқалмайтын еді ғой. Және маңдайы жарылып жалғыз келетін. Отырғандардың іштері удай ашып бара жатқаны сол. Содан?.. Содан таңда шығып, екінті уақытында ауылдың шетіне ілініп, « Хасен деген қарияның үйі қайсы екен? Атағашқа екі атты байлап, кіріп барып едім, ақсақал төрде жатыр екен. О, Жұмақын, келдің бе? » – деп орнынан түрды. Балаларына бірден « мына кісінің аттарын шөпке қойыңдар, маяға кіргізіңдер » деп бұйырды. Аттарын дейді, ә? Біліп отыр ғой жетек әкелгеніңді, – деп қояды әдетте өзгенің әңгімесінің арасына сынық әріп қыстырмай үнсіз отырып тыңдап, үнсіз кете баратын Көксеген. Мая әлі басталмаған уақыт қой, сонда да Kipгізіңдер деп құрметтеп, разы болғаны да енді, – деп жүптеп қояды Асқаби.
Тұра тұрыңыздар, әңгімені бұзбаңдаршы, – деп Жақай көрші айналасына қабағын бір шытып алды да, Жұмақынға күлімсірей, тесіле қарады. Е-е-е, содан, қарсы алып жатыр әшейін? Қарсы алып жатыр. Содан шай ішілді, әңгіме айтылды. Қазан асылды. Шежіреші адам екен өзі. Соғыс кезді айтты, Оспанның әскерінің, Шың Шысайдың әңгімесінен жіберді. Бір кезде менің арғы аталарыма жақындап келді. Менің аталарым бұрын аудан жақтан көшіп келді емес пе, жақсы біледі екен. Онысы « сенің істеп жүргенің мынау! » деп, арқамды осып-осып жібергендей болды. Көзімді дастархан іпетіндегі қошқар мүйіз өрнектен алмаған күйі тапжылмай отырдым, енді не істеймін? Кемпірі менің ыңғайсызданып, жайсызданып отырғанымды сезіп отырған секілді, « қонақ шаршап келді ғой, демалсын » деп, төсек салғызды. Бұл да бір құс ұйқылы түн болды. Таңертең түрсам, кемпірі қоржын дайындатып қойыпты. Баласы қоржынды атқа салып, өзімді қолтықтан көтеріп мінгізді. Тура атағаштың түбінде. Сарылдатып төгіп жатыр, төгіп жатыр, Сарзалыңның суын жалғыз өзі сарқып ішкендей таусылып бермейді тіпті. Қоштасып алып бір-бірімізге қарап тұрмыз. Әй, сол кезде бетімнің қызарғаны-ай.
Тезірек жүріп кетсем деп тұрмын. Анау жау айдағыр майысқан екі тілерсегін әрең жинап ілгері басты, әйтеуір, бір кезде. Кетіп бара жатып « ана кісі артымнан қарап тұр ғой » деген ой can ете қалып, арқам кәдімгідей құрысып барады. Көзі де сұмдық өткір еді. Сәлден кейін арқамнан жебе қадалатындай қуырылып келем. Басым зеңіп айналғандай болды. Содан баяғыда біреуден « басың қатты ауырған кезде насыбай атсаң, қояды екен » дегенді естіп едім, сол есіме түсе кеткені. Бір бұрышта дүкен түр екен. Жанаса барып қамшының ұшымен терезесін қағып едім, күнге қарап сығырайып, қабырғасын тырмалап біреу шықты. Насыбай бар екен, әйтеуір. Тиынын ұстатып едім, үш қалтасын әкеліп берді. Со­дан соны ауылға жеткенше аздап-аздап ерніме салып отырдым. Сөйтіп, осы құрғырға үйір болып жаман үйреніп алыппын, құдеке, – дейді ғой әлгі жерде сай­ды үрып жіберіп қарқылдай күлген Жүмекең. Отырғандар ду ете қалды. Ойпырмайлап, аһілепүһілеп тізе жазысты. Содан екі жұмадан кейін Торжорғаны жетелеп баяғы баласы келіп түр. Айналасындағы біреулер таныған ба, Торжорғаның атағы шыққан ат екенін біліпті ақсақал.
Аттың басын биеге қор қылмайық, орнына басқа бірдеңесін берсін » деп сәлем айтып жіберіпті. Сөйтіп, төбел биені жетелетіп жібердім, – деп жымың-жымың күліп, жанындағы құс жастыққа шынтақтай жантая берді Жұмақын. Мүлде жадымнан өшіп кетпесе де, айтылмаған соң ауылдағы шаң басқан көп әңгіменің бірі секілді болып, мидың қалтарыс бір қатпарларында қатталып қала берген екен. Қайбір жылы Астана көшелерінің әлдебір қиылысында үйдей-үйдей өңкиген екі « джип » бірбірін сүйкеп кеткендей болды. Қара жолдың қағын көшіре ыіщынып барып екеуі де кілт тоқтады. Екеуінен де еңгезердей екі жігіт түсті. Орысшатыс боқтасып, кеуделесе кетті. Түрлері өрт сөндіргендей қарақошқылданып түтігіп, шеке тамырлары білеудей болып адырайып кеткен. Бір кезде біреуінің әйелі түсті. Қолында мойнына кигізілген қарғыбауды төсінен өткізіп апарып арқасынан түймелеп, артынан жетелеген иті бар айтпақшы. Құдай-ау, құдды бір атты өмілдіріктеген секілді екен. Түсе сала қарсы тарапқа шабаланып берді әйел. Қолындағысы да қосыла шәу-шәу етіп қояды. Бір жағынан, телефондап жатыр. Содан не керек, ұзын көшенің ұзына бойын азан-қазан қылып қиқулатып жол полициясы жетті. Сеңдей сіресіп түрып қалған көліктердің терезесінен мойындарын соза қарап, бажылдата сигнал басып тағатсызданған жұрт.
Жер-дүниені шулатып ентіге жеткен қызметкерлер айналасынан көліктер өтетін жол шығарғаннан кейін қағаз-қалам, түрлі құралдарын алып шығып қоршап, өлшеп екі машинаның қалай соғылып, не зардап болғанын тексеруге кірісті. Жол шетінде біреуді күтіп тұрған адам, ақыры, алдында болып жатқан оқиғаға назарын салмай тұра ма? Әдейі үңіліп қарадым. Сөйтсем, Құдай-ау, сіріңке тартқандай болар-болмас із түсіпті жаңағы ит түскен аппақ « джипке ». Болар-болмас, көрінер-көрінбес із... Оны біреуі саусағымен сипап қалып еді, арғы жағы айнадай жарқырап шыға келді, әлгі сызат дегенімнің өзі ақ темірдің « жанына » емес, шаңына ғана түскен із секілді... Анау екеуі әлі ерегесіп тұр... Ауыр күрсінгенім есімде. Сонда миымның те­рец бір қалтарыс қатпарларында қалып қойған Жұмақын құданың әңгімесі ғайыптан жеткен хабардай ойыма орала кетіп еді. Қара жорғасын тайпалтып кезең асып бара жатқан Хасен қария енді бірде менің де арқа түсымнан қадала қарап тұрғандай тұла бойым шымырлап кеткен... Сонда тас қаланың тар көшесінде түрып сона-а-а-у басы мұз, бауыры балқаш қарт Алтайдың алып шың, айғыржал жоталарын аңсап едім... ЖЫЛҚЫ ІШІНДЕ АЛА ЖҮР... Қыз ұзатып көрген жоқпын.
Бірақ сол сәтті өз басым өте бір астан-кестен алақұйын сезімді бастан өткерер, көңіл босатар ерекше оқиға деп білем. Өйткені кішкентай кезімде әпкелерім ( негізі, біздің жақта « әпеке » дейді ) ұзатылғанда көргендерім, сезінгендерім жанымның терең түкпірінде сол қалпы сақталып қалыпты. Көңіл айнасының шаңын бір сүртсем, бәрі де бала күнімдегідей жарқырап көз алдыма келе қалады. Білмекке ықыласты болсаңыз, баяндап көрейін. Құдалық, одан кейінгі жол-жоралғылар өз алдына бөлек әңгіме ғой, мен тек ұзатылу жайына ғана тоқталайын. Ең үлкен әпкемді ұзатардан бір ай бұрын бүкіл туыс үйіне шақырды. Қасына екі-үш құрбысын ертіп, сән-салтанатымен әлгі үйлердің бәріне қонақ болды. Неге екенін, осы салтты « танысу » дейді. Сән-салтанат деп отырғаным – ұзатылатын қызға ең көркем атты күміс ертоқым, күміс жүген-ноқтамен әшекейлеп мінгізеді. Жаңа киім киеді. Қасындағы қыздар да барын киіп, бақанын қолына алып дегендей сәніне сән қосып шығады. Ол кезде қыз күніндегі киімнің келіншек болғанда жарамайтынын білесіздер ғой, ұзатылар қыз қонақтыққа киген жаңа киімін қасына ерген құрбыларына үлестіріп кетеді. Сонымен, не керек, барған үйі барын алдына тосып, еркелетіп-ақ бағады. Ұзатылып барады ғой.
Межелі күн жетті. Тойдан бір күн бұрын құда жақтан төрт адам келді. Жездем, күйеу жолдас жігіт, құда-құдағи болып келген екі кісі. Ертең той де­ген күні түнде әпкем естелік үлестірді. Әкемнің ағасының үйі, інісінің үйі – бәріміз қатар отыратынбыз, көрші-қолаң, тойға келген басқа туыстың балалары бар дегендей, өте көппіз енді. Біз кіргенде ше­шем шығып келе жатыр екен. Естеліктің көбі шетін шілтерлеп, кестелеп тіккен кішкентай шыт орамал. Көбін өзі тіккен. Кейбіреуін қонақ болып жүргенде құрбыларына тіккізген. Оның кейбіреуіне сырға, жүзік, сағат дегендей заттар, кейбіреуіне кәмпит түйіп дайындап қойыпты. Ол жерде сыйлық балаларға емес, негізінен, өзінен кейінгі ересек бауырларына, сіңлілеріне, туыстарының ересек балаларына беріледі. Туыстық қатынасты өлшей отырып, мысалы, біреудің тұңғышы болса, оған сағат түйілген, біреудің жалғыз қызы болса, оған сырға түйілген деген секілді қомақты сыйлар, одан кейінгілерге орташа, төмен деп ретімен беріле береді. Кішкене балалар еленбейді де. Әпкеңнен орамал алуға жарап қалу деген адам қатарына қосылғандай үлкен дүние. Мен үшін солай, әйтеу... Сол жолы естелік ора­мал менен ілгері ағама келіп тоқтады ғой.
Ең соңғы кәмпит түйілген шытты Ұланбекке беріп жатып, маған: « Үй, менің Ұларбегіме жетпей қалыпты ғой, болды, саған Сәкен береді », – деп басымнан сипап қойды. Астыңғы иегім қисаңдап үнсіз ғана төгіліп жылайтыным болушы еді, тұла бойды тітіретіп сол келе жатты... Азайып бара жатқан шыттарға қарап өзім де ойлап тұр едім, жетпей қалғанда жаман болдым. Сәкен дегені – өзінен кейінгі әпкем Сәкенгүл. Сол ұзатылғанда береді дегені ғой. Сөзі де ұнамады. Ол кезде 7-8 жас деген әжептәуір естияр кез емес пе?! Көкейдегі сөзді қарасаңызшы: « Шыт алу үшін Сәкеннің ұзатылғанын күтем бе енді? Сенің артыңнан бармай қоймасын. Ха-ха-ха! » Ыза буып қылқынып барам. Түкке шамаң келмейді, бекер... Той күндіз өтті. Кеште ойын-сауық. Жастар бір үйде, үлкендер бір үйде. Ән, күй, өлең, түрлі ойындар. Сол күні тойға құдалар жақтан айтысатын, күй шертіп, домбырамен ән салатын дегендей тілді-жақты арнайы адамдар келеді. Біздің жақ та бір ақынын дайындап сақ отырады. Айтыс, өлеңі көп болғаннан кейін бе, маған жастардан гөрі үлкендер жақтың отырысы жақсы құсап тұрады.
Ол айтыстардан есте қалған шумақтар аз емес. Ниғымет, Бәкей ағаларымыздың, Мейрамхан, Шәуел, Марфуза апаларымыздың тойдағы айтыстарына өзім де қосып, балаларға құлпыртып тұрып айтып беретінмін. Түн ортасы ауа думан тарқайды. Шешелеріміз киіт буып күбір-сыбырмен таң атқанша жүреді, әйтеу. Таң ата көрші-қолаң келе бастайды. Ауылдың үлкендері келеді. Неке оқылады. Содан кейін дастархан жайылып, шай құйылады. Сол бір сәттің салмағы ауыр енді. Үй толы адам. Балаларды сыртқа шығарып жіберіп үлкендер ғана отырады. Мен « сүзгіге » ілінбей, біреудің қолтығының астында қалып қойғам, біреу кеп сүйреп кетпесін деп демімді ішіме тартып әрең тұрмын. Әпкем мен жездем де осы үйде. Бір кезде анам сөз алды. Жылап отыр. Үзіп-үзіп, өксіп-өксіп айтады: «... Шамамыздың келісінше бақтық, қақтық, тәрбиеледік. Жетіспегені де бар, жастай ұзатып отырмыз. Қарғам, бетіме келер сөз қайтарған емес, бір жаманат сөз естірткен жоқ. Жат жұртқа жаратылған соң амал жоқ, әйтпесе әкесінің де серігіндей болды... сендерге аманат енді. Адамдықтарыңа сеніп отырмыз, қыз де­ген осы екен, қанаты жетілгенде қолыңнан ұшырып қоя бересің баяғы... ».
Жеңгелерім, көршілер бәрі жы­лап тұр. Әпкеме қарасам, екі иығы солқ-солқ етеді. Өксіп отыр. Менің де жылағым кеп астыңғы иегім қисаңдай бастады.. Қайта-қайта еңсесі түсіп кетіп, жеңгелері қолтығынан демеп қояды. Әкем салбыраған басын көтерер емес. Құдалар жақ сөз алды. Біз де қыз ұзатқанбыз, оңай емес, жүректеріңізді жұлып бергендей болып отырсыздар. Десе де, жыламаңыздар, енді жылағандарыңыз да жөн ғой, сөйтсе де балаларыңыз жаман жерге бара жатқан жоқ, сіздер болып, біздер болып ақыл-кеңесімізді айта жүріп жұрт қатарына қосылар... » деген секілді небір сұлу сөздермен сонарлай келіп, « құдеке, енді балаларға батаңызды беріңіз » деп тоқтады. Әкем кеудесін кере, құлашын жая: « Иә, Алла! Балаларым... жолдарың болсын, бақытты болыңдар! Әумин! » – деп бет сипады. Жұрт сыртқа лап қойды. Мен де жүгіре берем деп бірдеңеге шалынып жығылғанымша болған жоқ, біреу аяғымды басып кетті. Мысықтай быж ете қалдым. Сыртта жүк машинаға тиеліп дайын тұр екен. Үлкендер сыртқа шыға қалып дөңгеленіп тұра-тұра қалды. Бір кезде қыз-келіншектер қолтығынан демеп әпкемді шығарды.
Оң жақта тұрған көрші апамызды бас салып құшақтап, сыңсу айтты. Кәдімгі өлең ғой. Иә, айтпақшы, оны да алдын ала жаттайды. Тойдан бұрынғы қыдырыста, үйде қасындағы құрбыларымен отырып сыңсу жаттап отырғанын талай көргем. Сол сыңсу. Өлеңжанды баламын ғой, сөздері құлағымда қалды. Әкемді, анамды, нағашы атам, нағашы апам – бәрі-бәрін бір-бір құшақтап бір-бір шумақ айтады. Қасындағы екі-үш қыз дауыс қосады. Сондағы үлкен жездеміз ( әкемнің қарындасы Қайшаны алған ) Қардыбайға айтқан сыңсуы қандай ғажап еді!? Мұнда әркімге тек өзіне айтылуы тиіс сөздер ғана айтылады. Беталды айтыла бермейді. Ұзатылып бара жатқан қыздың жездесіне айтқан сыңсуы мынау: Жылқы ішінде ала жүр, Ұстай алмай бала жүр. Әкем – кәрі, бауырым – жас, Көзіңнің қырын сала жүр, – дегенде үй ішінде сыр бермеген әкем теріс айналып жеңімен көзін сүртті. Бұл әпкемнің өзі шығарған өлеңі емес қой, бұрыннан келе жатқан сыңсу. Ұзатылып бара жатқан бір қыз айтып, жатталып қалған шумақ қой. Рас! Әкеге қыздай қамқор, үй ішіне қыздай қамқор адам көрмедім. Анам тоғыз бала көтерді.
Бір-біріміздің мұрнымызды бұзып төбелесіп жататын ұлдардың кірін қыздар жуды, киімін солар жамап, нанымызды солар пісіріп, тамағымызды солар істеді. Қазір де біз ауылға барсақ, қонаққа барғандай шалжиып жатамыз, ал жат жұртқа кеткен қыздар төркіндеп келгенде әкесінің әр жейдесінің жағасын тексеріп, үйдің ауласына дейін жарқыратып шығады ғой. Қарашы! Мынау шумақтың алдыңғы екі жолын қайталап қараңызшы. Анау топ жылқының ішінен көздегенін ұстай алмай жүрген бала мына қыздың бауыры ғой, шамасы келмей жүр ғой, өзінен үлкен әпкесі көмектесер еді, ол жатжұрттық болып жаралған соң ұзатылып кеткен... Бұл – өзі жатқа ұзатылып бара жатып, қалып бара жатқан бауырын, әкесін уайымдаған қыздың көкірегіндегі сурет еді. Шынайы өлең өмірге осылай келген. Енді уайымдады, сонымен болды ма? Жоқ! Оны біреуге тапсыру керек. Кімге? Жездеге! Қай уақытта? Өзі ең сыйлы болған, сөзі ең өтімді болған – тап аттанар кезде. Қамқорлық қана емес, даналық! Жездеміз қолтығынан демеп, машинаға отырғызғалы жатыр еді, өзі де аңғармай қалса керек, әкем қасына жетіп барыпты. Әпкем қайырыла құшақтап егіліп жылады кеп.
Шындығында, үлкен әпкем Қанзила әкемнің серігіндей болып кеткен қызы еді. Ерекше жақсы көретін. Оған ұрыспақ түгілі, кейіп сөйлегенін естіп көрген емеспін. Өте рас сөз! Қытайда өткен жазушы Мағаз Разданұлы « Алтайдың ақиықтары » деген романында: « Жүз түйеге жасауы артылып аттанғалы тұрған жалғыз қызы Дариға алдына келіп, « қош, әке! » дегенде, қу дүниенің төбеқұйқасын қара бурадай шайнап өткен Ер Оспанның басы салбырап кетті... » деп жазатыны болушы еді. Мен көрген оқиға да содан мысқал кем емес секілді. Осы әңгімемді бірде Мұсылманбек дейтін сырлас ағама айтып бергем, жүзбе-жүз отырып айтылғанда әсерлі шықса керек, үнсіз отырып қалды. Аузын жыбырлатайын десе, көзі « сөйлеп » кетейін деп тұрғанын аңғардым. Қыз ұзатуды соншама қиындатып жібергендей болдым ба деп сәл ыңғайсызданып қалғаным бар еді сонда. Сол үшін сөздің соңын көңілдірек аяқтауға тырысайын. Анау шытты айтам, « Сәкеннен аласың » деген. Алдым ғой соны. Шетін бізбен шілтерлеген көк шыт. Ол шынымен естелік екен. Өмір бақи есіңнен кетпейді.
Ол болмаса жақын болмай қаласың деген әңгіме жоқ қой, десе де туыстық жан дүниеңді жалғап тұрар дәнекердей ғажап сыйлық екен. Ауылға барған сайын Сәкенгүлге бір көйлек ала баруды өзіме міндет санап тұрам. Жаңылған деген көрші апамыз: « Сәкенгүл қарғам ұзатыларда мені құшақтап, « Ауылымдағы көреген, апамнан көрген өнегем... » деп сыңсу айтты ғой, аман болсын, қарғам сол », – деп отырғанын талай естідім. Тегін емес, шыт та, сыңсу да тегін емес... Есті қазақ қыз қадіріне жеткен ғой! Есті қыз ел анасы атанып, қазақтың шаңырағын шайқалтпай, босағасын беріктеп осы күнге жеткен екенбіз ғой! Қызғалдақтай құлпыртып қыз берген құдайыма мың-мың құлдық! НИЕТ Біздің үйдің төр жайлаудағы жұрты тоғыз жолдың торабында еді. Арлы-берлі көшкен жұрт түйелерін демалтып, өздерінің шөлін басып сапырылысып жататын. Қысқасы, күндіз-түні қонақ. Шәугім оттан түспейтін. Бір күні сондай қонақтардың үш-төртеуі сау ете қалды. Аттан түсіп, айылын босатып мамағашқа шылбыр іліп, қамшыларының ұшы жер сыза үйге беттеген. Апыл-ғұпыл шайдың қамы.
Аман-сәлем аяқтай бере ішіндегі егделеу біреуі шешеме: « Жүрісіміз суыт еді, аттың белін суытқалы түстік, шайыңды тездетіп жіберсең, қарағым », – деді. Бір кезде қарасам, анам шәугімге суық су құйып жатыр. Таңғалдым. Даладағы ошақта қара қазандағы қара су бұрқ-сарқ қайнап жатқан болатын. Ұмытып кеткен болды ғой деген оймен « далада қайнап тұрған су бар ғой » дедім. Анам ештеңе деген жоқ. Бір кезде тағы да айттым. Сол кезде жаныма жақындай келіп қонақтарға естіртпей, « ол кір жуам деп қайнатқан су » деді. Үндемедім. Бірақ түсінбедім. Дөңгелек кесенің түбін бес саусағының ұшына қондыра отырып соза сораптап шайға қанған жолаушылар аттанып кетті. Әлгі сұрақ ақылға әлі батып тұр. Мән-жайын сұрадым. Ыдысын жия жүріп жауап берген анам: « Бір нәрсеге ниеттеніп қойған кезде-ақ сен сол жұмыстың үстіндесің. Кір жууға деп құйылған суды шайға пайдалануға болмайды. Ол кір жуатын ыдысқа құймай-ақ кірдің суы болып кет­кен », – дейді. Бір досы әкемнен қоңыр құнанды сұрап келгенде әкем: « Оны бір жиенге берем деп ниет етіп, іштей атап қойып ем », – дегені есіме түсті.
Анау « болмаса атқа ауысыңыз » деп қоймай сұрайды. Сонда әкемнің: « Оған әлі айтпаған болсам да атап қойдым, ол енді соның малы, тіпті болмаса сол жиеннің өзінен сұрарсың », – дегені де ап-анық есімде. Бұл не, сірә? Біреуге іштей беріп қойған дүниесін ( ол білмесе де ), енді біреуге беруді қиянат көретін қазағымның осындай асыл болмысын бұл күнде кімге айтып түсіндіре аласың?.. БІЗДІҢ АУЫЛДЫҢ НАУРЫЗЫ Біздің ауыл сонау Өр Алтай төрінде. Мен ес білгеннен бері Наурыз тойлайды. Мереке таянғанда ауылдың естияр балаларында қуанышпен бірге қорқыныш та болатын. Ол – қойдың кезегі, бұзаудың кезегі дегендей, әйтеуір, топтан бөлініп қалар бір шаруаның кезегі келіп қалмаса болғаны. Сол үшін мейрам болардан бір апта бұрын үлкендер қандай іске жұмсаса, қырқарын жинап қайта жіберген зырылдауық ойыншықтай зымырайтын едік. Әр үйде ауланы тазалау, қабырғаларды әктеу, үй маңындағы қоқысты өртеу, жиһаздарды реттеу, жас келіндер мен қыз-қырқындардың келі-келсаппен көрші-қолаң, үлкен үйлердің бидайын түктеуі, жент араластыруы, шүйірмек жасауы, түрлі тамақ пісірулері кем дегенде төрт-бес күн бұрын басталатын. Мерекенің негізгі көркі – дастархан.
Өйткені бұл мезгіл айран, сүт, қатық, қойдың уызы, сиырдың уызы, шұбат, қымыз, ақ ірімшік, қызыл ірімшік, кебеже түбіндегі мәйек ірімшік, ежігей құрт, сықпа, қарын құрышындағы күзгі сүттің сары майы, ұнға ораған соқталы қазы, майлы сүрі жамбас дегендердің бәрі әр үйде саудасыз базар ашқандай самсап тұрады. Мереке 22 наурыз күні таңертең басталады. Мерекені ең алдымен бастайтын – балалар. Онда қалыптасқан бір жайт – тақыр кедейдің таз баласы болсаң да, үстіңе жаңа бірдеңе ілесің. Аяқкиімің бе, шалбарың ба, жейдең бе, баскиімің бе, әйтеуір, біреуі жарқырап тұруы тиіс. Үстіңдегі бір киімнін, аса жарқырағаны өзге ескі киімдерді бұрынғыдан бетер көнертіп көрсетіп, одан ары бейшара ғып жіберетіні тағы бар ғой. Арқа-мойын арасында әне жеріңді қымқырып, міне жеріңді жымқырып, топ баланың дүбіріне елігіп шауып ала жөнелесің. Десе де, жарқ етіп шыға келгеніңе алғаш кезіккен анау-мынау кісіден кішкене қысылатының бар. Алайда оның бәрі топ ішіне кіргенше ғана. Топқа кіріп бойың үйрене бастаған соң ұялғанның өзі ұят. Жалпы, біздің ауылда Наурыз қашаннан бері, қалай тойланып келе жатыр?
Оған да жауап беріп, мына бір тарихи кезеңдерді еске ала кеткенім артық болмас. Баяғыда Кеңес үкіметі кітап өртеп, молда көрсе өлтіріп, екі көзі қанталап құтырынып отырғанда алдына ербиіп Наурыз жетіп барыпты-мыс. Бұрыннан тойланып жүрген жақындарымен табысып, ол жерде 1949 жылға дейін ел арасында емін-еркін өмір сүреді. Тіпті құлпырып байи түседі. Алайда Қытайда да зобалаң жүріліп, ол да ататын молда іздеп жолға шығады. Қылшылдаған қылышын оңды-солды сермеп, « дін қайдалап » айқайлап, қырып-жойып келе жатқанда, алдынан сопаң етіп Наурыз бейшара тағы шыға келеді. Енді қайда қашады? Өзінің дін емес әншейін дәстүр екенін айтып ақталайын десе, партия тыңдамайды. Әй-шайға қаратпай дедектетіп апарып « түрмеге » жапқан да тастаған. Содан 1980 жылдардың басында Бейжіңде оқып жатқан қазақ жастары Наурызды « түрмеден » босату жайлы үкіметке мәселе қойып, өздері жиналып Нау­рыз мерекесін өткізеді. Олардың ұсыныстарын орталық тергеп-тексере отырып, « намаз оқитын жері жоқ екен, болды, тойлай берсін » деген негізде қорытынды шығарып, мақұлдайды. Ол енді өкіметтің де көзі ашылып қалған кез. Тіпті ондағы қазақтарға бір күн демалыс береді. Ол жақсылық кешікпей Шыңжаңға жетеді.
Аңсап, сағынып отырған Наурыздары азаттық алғанда қайран қазақ есі кете қуанады. Нау­рызды көзі көрген адамдар тірі отырған, ерік беріп жібергенде бұрынғы жүлгені тез тауып ала қойған. Біздің тойлап жүргеніміз сол Наурыз. Жалпы, біздің ауылда үйге келген адам үй сыртынан ысқыру, есік алдына келіп дыбыс беру дегендер атымен жоқ. Иті қаппаса болғаны, келген бетте кіресің. Бұйымтайыңды айтасың, шаруаң болмаса шай ішіп, кеңес соғып отырасың. Тек мереке күні ғана емес, 365 күн солай. Әлі сол қалпында. Сонымен, біздің алғашқы қадам байғазы сұраудан басталады. Көрші үйге жүгіріп барасың да, босағасында тұра қалып өлеңдетесің. Әлгі киіміңе көрімдік сұрайсың. Былай деп: Киімімді көріңіз, Бар жақсыны төгіңіз. Барар жерім әлі көп, Байғазымды беріңіз! Ол күні ауырып отырғандар болмаса, барлық адам ашық-жарқын болады. Әдетте қабақтары құрмадай құрысып жүретін шалдардың өзі шұнаңдап балаларға тіл қатады. Өздері де сәнді киінеді. Кейбіреуі әдейі алақанын шекесіне қойып, күн көзіне қарағандай сығырайып өне-бойымызды өрлей-құлдай түгел тінтіп шығып: « Өйбай-өййй, мынауың самырсындай сыңғырлап тұр ғой, а, қалай байқамағанбыз!
Мә, жеңдер, мә, мә », – деп уыс-уыс кәмпит береді. Ала салып, жалт беріп кері жөнелеміз. Ауыл балалары құрала келе отыз-қырыққа дейін топтасамыз. Әлгі байғазы сұрау бес-алты үй көршіден ұзаған соң жарамай қалады. Бірімізден біріміз дауысымызды асыра көтеріп « ассалаумағалейкүмдеп » алға тартамыз. Бірін-бірі құттықтап қыдырған қайшыласқан адамдар. Біз ешкім айтып тапсырмаса да, қырық үйден кем айттамауды өзімізге міндет санап алғанбыз. Кей үйден көже ішеміз, кей үйде кісілер толып отырады. Есіктен жылтың еткен бізге жілік ұстатады. Кейбіреуімізге ортан жілік ойынды етімен тиеді. Біріміздің алақанымызға жүзің көрінетіндей сүрленген жамбастың мөлдір майынан жапырақ-жапырақ қып салады. Май жегенді мақтайды. Сонымен, бесін ауған шақта ауылдың сыртында ойын-думан басталады. Балуан салады, қол күрестіреді. Қызқуар, көкпар дегендер қыс қысылмай мал күйлі шыққан жылдарда болмаса, көп бола бермейді. Мектеп оқушылары, мұғалімдер дайындаған ән-күй орындалады. Елжіреген күн көзіне арқа-жонын тосып ауыл адамдары айнала отырады. Өнерлері бары ортаға шығады. Ақсақалдар жылдың жайын, тәубе, шүкірін айтады. Алладан елдің тыныштығын сұрап алақан жаяды.
Дала думаны тарқаған соң үлкендер жағы бір бөлек, жастар жағы бір бөлек топтасып мерекені үй-үйде жалғастырады. Ақсақалдар өнегелі әңгіме айтады. Жыр айтады. Жазу-сызу білмейтін Лұқпан деген ақсақал « Қыз Жібектің күймесі-ай, күймеге таққан түймесі-ай » деп бастап, одан да басқа талай жырлар жатқа соғатын. Қыз-жігіттер әртүрлі ойындар ұйымдастырып, ән айтып, би билейді. Екі араға кезек жүгіріп табанымыздан тозып біз жүреміз. Әбден түнге қарай шаршап, қара сан болып, ішіміз үрген қарындай шеңберек атып үйге жетеміз. Күпті бо­лып аударылып-төңкеріліп ауыратынымыз тағы бар. Мереке үш күн бойы болады. Екінші, үшінші күндері үлкен думан болмайды, тек туыс-туған, дос-жаран, көрші-қолаңдар бірін-бірі қонаққа шақырып өздері тойлайды. Сөйтіп, күн мен түн теңелген Наурыз мерекесінде қыр арқасын қыс қажаған қалың ел арқа-мойнын кеңге салып бір жырғап қалады. Қажетін бір Құдайдан сұрайтын қариялар баяғыдай кеңес құратын, бата беретін. Әр жылы Наурыз келген сайын біздің ойға ауылдың Наурызы оралады. Оны көрмегелі, міне, он жылдан асып барады екен. Ол жақта Наурыз әлі де бұрынғыдай тойланады дейді. Бірақ ол ауылда баяғыдай шулап-шұрқырап жүретін бала жоқ. Топ бала жоғалған!
Жоқ!.. Үркердей үш-төртеуі ғана көзге шалынады... « Ассалаумағалейкүм » деп оң қолымен кеудесін басып екіленіп тұрып сәлем беретін қазақтың баяғыдағы мәрт балалары емес олар, кісі келе жатыр-ау деп қарап та қоймайды. Өзге тілде шүлдір-шүлдір сөйлесіп бара жатады екен... Тай-құлындай тебісіп, қозы-лақтай өрісіп, ауыл арасын қызыққа бөлеп, топ бала тойламаған мереке – мереке болып па?!. КӨК ТАЙЫМ Құлын күнінен бәсірелеп, желіде тұрған кезінен сылап-сыйпап өзіме әбден үйір қылған көк тайымды ала жаздай міндім. Албаты шапқылап арықтатып, қолын түсіріп тастамай аялап міндім. Басында шылбыр қашағаны болатын, кейін қолға тұратын болды. Оның өзінде оқыранып маған ғана келеді. Адам жылқыға сонша бауыр басады екен-ау, таңертең тұра салып, сыртқа шыққанда көзіммен бірінші іздейтінім – көк тай. Көз көрім жерде болса, дыбыстасам, ол да шұлғып болса да « көрдім » дегендей бір белгі береді. Ел жайлаудан етекке түскен күздің күні еді. Көк тайыммен соғымның малын қайырып жүргем, біздің ауылда тұратын Қасым деген кісі келе жатыр екен. Әлде басқа көк тай бар ма? Жүрегім өрекпіп аузыма тығылды. Қасым соңымнан қуып келеді екен.
Арт жағыма жалтақ-жалтақ қарап шапқылап келем. Астындағы жуан ат қоя ма, қуып жетіп, жанасалай кеп көк тайымның тізгінінен ұстап, айналдыра бұрып тоқтатып алды. Мен тайымды сабалап, тебініп, жұлқынып тұрмын, жылап та жібердім. Не керек, астымдағы тайымды аударып алды. Иен далада ботадай боздадым. Ішпегімнің төрт пұшпағын айырып төрт жаққа лақтырып, тоқымымды тепкілеп, жұлма-жұлмасын шығардым. Дода боп жылап үйге келдім. Үйде шешем бір топ әйелге шәй құйып отыр екен, есіктен долданып кірген маған: – Малдан айырылып қалдың ба, не болды? Әкем үйге ертеңінде келді. Қасым деген қолы қысқа адам еді, тұңғыш ұлын үйлендірмекші екен, сол үшін әкеме « кейін болып жатса қайтарармын, болмаса Құдайдан қайтар, құда қайтарарға құлын болса да бір қылқұйрық берсең » деп қолқалапты. Әкемнің есіне менің тақымымдағы көк тай түскен ғой. Біздің туысымыз да, қиысымыз да емес Қасымға көк тайды « қарыздығы жоқ » деп беріпті. Сонда шешем: « Тым болмаса, жайылып жүрген жерінен әкетпей ме, баланың астынан аударып алғаны несі », – деп кейістік танытты. Бар айтқаны сол болды.
Кейін азамат болып, Қазақстанға кетерімде Қасым келіпті үйге. Ұмыт бола бастаған көк тайым есіме түсіп көңілім тағы толқымасы бар ма? Жануар мал болғанда да бауырмал еді. АҚ СЕРКЕШТІҢ ӘРУАҒЫ Қардыбай жездем қалжыңбас адам. Бала күнімізде ауыл арасында « Қардыбайдың қағытпалары » деген желілес әзіл-қалжың әңгімелер желдей есіп жүретін. Қайбір жылы қыста Астананың іргесіндегі Қажымұқан ауылында тұратын сол Қардекеңмен бірге Қытайдағы ауылыма бардым. Қалың ел жиналып хатым оқылып жатқан бір жерде отыр едік, ортаға сақалы кеудесін жапқан қария келді. Қаумалап амандасып жатырмыз. Бір кезде ақсақал Қардыбайға бұрылып, жақында қалаға көшіп алғанын айтып, қайыра есен-саулық сұрасты. Қардекең аман-саулық айтысып бола бере: « Қалаға көшкенше, Қазақстанға көшпейсіз бе? » – деді. Ақсақал езуіне сәл күлкі үйіріп, « Бұл жақта ата-бабамыздың қабірі жатыр, мен кетсем оған кім Құран оқиды? » – деп еді, айнала жұрт ду етіп жарыла күлгені. Қолды сілтеп, бас шайқасып, ішек-сілелері қатып, қыран-топан күліп жа­тыр, күліп жатыр. Ал Қардекең тіпті мәз. Хамзаны құшақтап-құшақтап қояды. Мына жұрттың күлкілерін сонша түсінбей аңырап қалдым.
Әлде дұрыс тыңдамай қалдым ба дейін де­сем, жап-жақын жерде, ап-анық естіп тұрмын. Сон­ша күлетін дүние емес қой. Сөйтсем, бұл әңгіменің тарихы бар екен. Хамза қария Қардыбайға анау сөзді айтқанда ауыл адамдарының ойына бірден сол тарихи оқиға оралып, « есінен кетпестей болған екен, ә » деп мәз болысып жатқандары екен. Жұртты күлкіге қарық қылып тұрған Хамза қария Қардыбайға жезде болып келеді екен. Сонша жақын да емес, рулас апайын алған. Біздің жақта сонша жақын болмаса да, руынан қыз алған жездеге әзілдеу дегеніңіз ұрт тілді, қушыкеш жігіттердің сүйікті бір « кәсібі ». Ертеректе Хамза мен Қардыбай бір жақындарының ұлына құдалық сөйлесіп келуге жолға шығыпты. Жол мөлшері таңертең ерте шығып, жебелей аяңға аракідік желіс қосып отырса ақшамда жетер алыс жер екен. Алайда аздап молдалығы бар Хамза ауылдан шыға бере қабір көрсе болды бұрылып, аттан түсіп Құран оқи беріпті. Бара жатқан шаруалары құдалықтың жайы екенін, тым кеш барса ыңғайсыз болатын айтып Қардекең біраз қамшыласа да, Хамза қабірге бұрыла бергенін қоймапты.
Тіпті кейбіріне « құдам еді », « құдағиым еді » деп ұзақ сүрелерден соза әуендетіп, батасының өзінде бар тілегін сарқып айтып, жолдасының сабырын әбден тауысыпты. Сонымен не керек, жебей қамшыланып, желе жортып келе жатқан екеуге алдағы белегірден тағы бір үйген тас қорым көрініпті. Бұл қорымның жағдайын Қардыбай жақсы біледі екен... Жақындағанда атын тебініп жіберіп сәл дөңестеу жерге жиналған қорым тастың етегіне келіп асығыс-үсігіс аттан түсіп, шарт жүгініп отыра қалады. Артынан Хамза да жетіп, ол да асығыс-үсігіс аттан түседі. Қырысып келе жатқан жолдасының істі енді өзі бастағанына қуанып қалған Хамекең тамағын қырнап, әр әріптің хирағатын шығара отырып асықпай оқиды. Оқып болып батасын жасарда « кім деп айтам? » дегендей Қардыбайға қарайды, Қардекең сәл күмілжіп барып, « Ақ серкеш марқұмның әруағына... » деп төмен қарап ауыр күрсінеді. Хамекең « аты біртүрлі екен » дегендей жалтақ-жалтақ қарайды да, бата сөзін бұзып басқа сөз айтатын емес, « Ақ серкеш марқұмның әруағына... » деп Қардекең сөзін қайталап айтып бет сипайды. Екі жолаушы аттарына мініп енді алға ілгерлей бергенде әлгі құран оқыған « қорғаны » қора болып шығады ғой.
Қора болғанда үлкен мал қора емес, көшкен елдің бір-екі күн дамылдағанда қозы-лақ қамайтын үйшігі. Жаңбыр жауғанда үстіне шатыр жаба салатын қылып, үш-төрт ағаш айқастырып қойған. Атын тебіне дәл тұсына жетіп келгенде іші қозы-лақтың құмалағына сарғайған үйшіктің есігіндегі ергеншек ағаш шалқасынан жатыр екен. Өзі қашып кеткен бе, біреу сойып алған ба, есігі ашық қалыпты ғой... » деген екен. Қаншама қалжыңға қыңқ демейтін Хамзекең атты ұрып жіберіп құйын-перен кеткен екен. Соңынан далбақтап Қардекең де шабады. Не керек, сол шапқаннан мол шауып, екінті ауа баратын үйдің белдеуіне ат басын бір-ақ тірепті. Суыт хабар айтып келгендей аттары қарасүмек терге малынған жолаушылардан үй иесі алғашында тіксініп қалады. Және бұлар бір-біріне де ләм-мим деспей, сұрланып алған. Келген жұмысы – құдалықтың жайы. Хамзаның түнерген түрінен кісі қорқатын. Енді үй иесі қысыла бастайды. Ақыры Қардекең сыртқа шығып, оңашада мән-жайды түсіндіреді. Мал сойылып, құдалықтың жайы айтылып, таңертең екі жолаушы кері қайтады. Хамзекең атқа тақымы тиген бетте алға түсіп алып желе жөнеледі. Соңынан сүлкектетіп Қардекең де қалмай арқан бойы ілесіп отырады. Сөйтіп, әлгі ақ серкештің « қабірінің » тұсына да келеді.
Сонда Хамзекең ерге бір жақ жамбастай отырып үйшікке арқасын беріп, теріс қарап өтті дейді. Ауыл шетіне іліне Хамза өз үйіне тартыпты. Құдалыққа жұмсаған үйге келісім жайы, келесі қадам туралы Қардекең бір өзі барып айтыпты. Ал ақ серкештің әңгімесі ертесінде құда жақтан да, Қардекеңнің ауылы жақтан да будай көтеріліп, жалпақ жұртқа жайылып кете барған ғой. Содан бері отыз жылдан асқан екен. Жезделі-балдыз болып қалжыңдасып жүрген Хамза мен Қардыбайдың ләм-мим деп тіл қатыспағанына да отыз жылдан асыпты. Хамзекеңнің қатты ашуланғаны сондай – одан кейін кездескенде Қардыбайдың сәлемін де алмаған екен. Кейін Қардыбай Қазақстанға көшіп кетеді. Араға аттай алты-жеті жыл салып қайта барғанда топ ішінен Хамзаға қайыра сәлемдесіп, « Қазақстанға көшпейсіз бе? » дегеніне қалжыңмен жауап беріп, бір жағы кешіріп тұрғандағысы екен. Ауыл адамдарының сол күнгі риясыз күлкісін, Қардекең жездемнің сол күнгі ризалық қуанышын айтып сұрамаңыз. Ақ марқадай тыраңдап, ақ серкештей шұнаңдап, Хамза қарияны қайта-қайта құшақтады емес пе. БАЖАЛАРДЫҢ ҚОШТАСУЫ Ауылда Зәкең деген кісі болды. Жарықтықтың тілі ойып түсер сәтінде тотияйын, қиып түсер сәтінде қылыш, майдалап мақтар сәтінде жылқының майындай сіңіп сүйегіңді жібітуші еді.
Жасырары жоқ, оқуға аттанып бара жатқан баланың да, жолаушы жүргелі отырған басқаның да бойын балқытар бата беріп, алыс, жақын демей айналып толғануға Зәкеңді кейде қу тіршілік мәжбүр ететін. Бермесең реніші жоқ, берсең « берекең артсын » деп төс қалтасын томпайтып « асығыс едім » деп ардың-күрдің аттанып кете барады. Онысы өзіне жарасып тұратын. Ауылда ол кісінің бұл қылықтарын ерсі көретін адам болмайды. Бәрін өзі жуып-шайып, жөн, ретімен істейтін. Кейде тіпті « атаң марқұм түсіме кірді, аппақ болып киініп қолын бұлғады, бірге жүрген адамдар едік қой, бірауыз аят оқып кетейін деп бұрылдым, айналайын » деп шаңқай түсте қамсыз үйге қазан көтертіп қойып, сұлу сөзді сұңқардай самғатып, құдай сұңқылдатып, келін-кепшік, бала-шаға демей, айналасын әңгімеге ұйытып отыратыны бар. Неге екенін, мейізді ерекше жақсы көруші еді. Барған үйі дастарханға мейіз қойса балаша мәз болады. Көңілі кірсіз, аңқылдаған жақсы адам еді. Алғандары рулас болған соң бір-бірін бажа деп, қалжыңбас жездем Қардыбай мен Зәкең қатты әзілдесетін.
Бір күні Қардыбай Қазақстанға көшетін болып буынып-түйініп жүк артатын көлік күтіп отырған таңғы алаң-елеңде екі өкпесін қос қолына кезек ұстап Зәкең жетіпті. Тіпті әлі жұлдыз сөнбеген, ел ұйқыдан тұрмаған уақыт екен. Оны-мұнысын реттеуге ертерек қамданып сыртта жүрген Қардыбайға анадайдан самбырлай сөйлеп келіп, әдеттегіден өзгеше қапсыра құшақтап амандасады. Екеуі де сүйкенді сөздің сұрмергені. Бірін-бірі жақсы біледі. Бұрын да талай әзілде бір-біріне еселі сөздері кеткен қу мүйіздер таңсәріде жолығып бірін-бірі қуалай сөйлеп, бірі төте жолмен тартса, екіншісі төбе айналып алдынан шығып дегендей арлы-берлі оспақтасады. Бір кезде Зәкең әзіл-қалжыңды қайыра тұрып, тілді тікесінен безеп Қардекеңді жер-көкке сыйғызбай мақтай жөнеледі. Бұрын Бұлғын, Ағашоба, Шағанғол – үш ауыл бойынша өкіметтің жалғыз магазинін Қардыбай ұстағанын еске алып, сол магазинді жайлауға көшіргенде сексен түйеге жүк артып, Сынтас пен Сүңкектің кезеңі арасын тек Қардыбайдың көші тұтастырып бара жататын салтанатты сарқа суреттейді. Ұрпағым деп бара жатырсың. Ұрпақ сенікі болғанмен, сен біздікі едің ғой, Қардыбай. Қимай отырмыз. Уайымнан дөңбекшіп түнімен ұйықтай алмай, таңға таяу көзім ілініп кеткен екен, көп ойлағандікі ме, түсіме кіріпсің, әкәм.
Жолың ақ болатын секілді, өзің де аппақ шатырдай болып киініп, бір боталы ақ інгенді арлы-берлі жетектеп жүрсің. Көрген кісі қызықпай тұра алмайтын, екі өркеші баладай ақ інген. Барған жерінде бақыт, байлыққа кенелетін шығар деп жорыдым... – деп сұлу жылқының сүмбіл жалындай сусылдап Қардекеңнің алды-артын орайды. Сонда Зәкеңмен әбден сыралғы Қардыбай: – Уай, Зәке! Айттыңыз-ау, айттыңыз, айтқаныңыз келсін. Қимағаның рас. Биік дөңесте тұрмыз ғой Зәке, мына ауылға қараңызшы, қыбыр еткен пәнде жоқ, бырдай болып ұйықтап жатыр. Мен ерте тұрғанда жиылмай жатқан жүгім жоқ. Кім келер екен, қоштасуға біреу-міреу келіп қала ма деп ерте тұрып күйбеңдеп жүргенім еді ғой, мұншама елдің ішінен қара түнді қақ жарып өзіңіз келдіңіз, міне. Әй, кәрі бажа, сөйлесең сараңның бермесін аласың ғой, сөзің де буын-буыныма түсіп көңілім босап тұр, – деп сәл кідіреді де, сөзді оқыс бұрып, дауысын қатайта: – Әлгі інгеннің ботасы бар дедіңіз бе? Қимай келгенің рас болса, мен де қимасымды атадым, сол ақ інгеннің ботасын сіз алыңыз, – дейді.
Өзі тіке тартқанда Қардыбай айналып алдынан шыққанын сонда білген Зәкең санды бір-ақ ұрып: – Әй, Қардыбай-ай, сөзің қисық Қардыбай-ай, рас сөзді қалжыңға айналдырып... Рас сөзді қалжыңға айналдырып... – деп жеңіліп бара жатса да жауырынын жерге тигізбей, жеңіл қозғалып жүре берген екен. АШУ СҰРАУ Асан деген аңшы кісі болған. Аңшы болғанда да жай, аңкөс емес, « аю, қасқырды алысып жүріп алады екен » дейтіндей аңызға жақын аңшы екен. Көкпаршы шалдардың атқа міне алмайтын азаматтарға алая, аянышпен қарайтыны секілді, ондай кісілер аң аулай алмаған адамдарға аяушылықпен қарайды ғой, сондықтан баласын да аң атуға баулымақ болып анда-санда ертіп шығады екен. Бір күні он бес-он алты жастағы баласы өзімен құрдас досы, аңға құмар бір жігітті ілестіре шығыпты, Үшеулеп атқа қонады. Оқиғаның қалайдан-қалай болғанын тәптіштеп жазбай-ақ қояйын, әйтеуір, оқтаулы мылтықтың масасы басылып кетіп, өздерімен ере шыққан жас жігіт жазым болады. Біреулер масаны басқан аңшының баласы дейді, біреулер абайсызда аңшының өзі басып қалыпты дейді, әйтеуір, әкесі мен баласының бірінен екені анық. Жә, енді не болмақ?
Бұл ауыл, ауыл дегенде алпыс үйлі шағын ауыл емес, бір-бірімен жалғасып жатқан алты жүз үй қаралы аймақ. Сол аймақта айтқанда сөзі, атқанда оғы далаға кетпейтін Жұман дейтін ел-жұртқа қадірлі қария болған. Асан енді солай шауыпты. Тізгін ұшымен жетіп: « Ақсақал! Жазым болған баланың қазасын естіртіп, әкесі Қасымбайдың ашуын сұрап беріңізші », – деп басына түскен іске араша сұрапты. Ақсақал ойланып отырып: « Сен әдейі істедің бе, жазатайым болды ма? » – дейді. Асан оқиғаның абайсызда болғанын айтып, « ашуын берсін, айыбын алсын » деп қолқалайды. Жұман қарт жолға шығады. Қасымбайдың ауылына келіп, суық хабарды жеткізеді. Жазым болған жігіт жалғыз екен. Анасы аңырап қоя береді, әкесі шөккен нардай бүктетіледі. Рулас, ағайын-жұрт бар, ашу мен атқа қатар мініп Асанға қарай аттанбаққа айқай-сүрен салып, дүрлігіседі. Төрде отырған Жұман қарт күңірене сөз алады. Менің келген шаруам сабырға шақырып, Асанға деген ашуыңды сұрау, ашуыңды маған бер, оқыс болған оқиғамен әулетара қырқысып, ел арасына іріткі түспесін, шындап келгенде, әркім межелі уақытымен кетеді.
Себебін қусақ пенде баласының ақылы жетпейді, сенделіп кетерміз. Ашуыңды бер, алды жарық болсын, артқы жұмысын ыңғайлайық », – дейді. Қасымбай Жұман қарттың, қалғаны Қасымбайдың сөзіне тоқтайды. Бір-біріне қадірі бар қайран ерлер... АУЫЛДЫ « ҰСТАЙТЫН » АПА Ауылды « ұстайтын » жігіттер дегенді білесіз, ауылды « ұстайтын » кемпір дегенді естіп пе едіңіз? Біздің ауылды Женейдің апасы « ұстайтын ». Ол кісі отырған жерден, әсіресе қыз-келіншектер айналып өтуге тырысатын. Көйлегінің жағасы төмен немесе етегі жоғары болып қалса, Женейдің апасы отырған жерге баспайтын. Ол кісі көп ішінде « Әй, пәленнің келіні » немесе « Әй, пәленнің қызы » деп өзіне қаратып алып, кесіп-кесіп айтып тастағанда қыз-келіншектердің бетінен оты шыққанын бала кезімізде талай көргенбіз. Тойда үй толы адамға тұрған бойда еңкейіп шай құйып жатқан келіншектің кеудесі ашылып қалғанда айтқаны ауыр енді... « Әй, Байболдың қатыны! Жарқыратпай жап андағы емшегіңді! Еркек біткенді емізейін деп пе едің, ентелейсің ғой өзің » дегенде әлгі келіншек жылап отыра кеткен екен. Әй, мыңболғыр, тұқымың өскір біздің ауылдың келіндері-ай, ол кісіге біреуі сөз қайтармаған екен.
Ауылдағы кісілердің айтуынша, кейде тіпті жөнсіз де соқтығып кететін кездері де жоқ емес секілді. Күйеуің отарда, малда жатыр. Сен неғып сонша жаңа түскендей қылаң ұрып, сылаңдап алғансың? Байқа! » дейтін көрінеді. Кейін естідім, ол кісі тіпті жүрісі жеңіл қыз-қырқын, қарлық қылған қатын-қалаштың айыбын да аңдатып, « аяқтарыңды аңдап басыңдар, тегінде » деп тектеу жасап отырады екен. Сондықтан да біздің ауыл ол кісіні « Сақшы кемпір » атап кеткен. Көбі « Женейдің апасы » дейді. Сонымен не керек, сол Женейдің апасы Қазақстанға көшіп келді. Талдықорғанның Жансүгіров ауданы Көкөзек ауылына қоныстанды. Реті келгенде арнайы барып, амандастым. Маңайдағылардың айтуынша, апамыз ол ауылды да уысында « ұстай » бастапты. Үйіне орамалсыз келіншек кіргізбейді екен. Мешіттегі секілді, босағаға орамалдар ілгізіп қойған. Айт, той, мереке күндерінде қыдырып келген көрші әйелдердің жалаңбас келгені болса: « Әй, қатын! Байдан қайтып келіп пе едің? Басыңды ора! » – деп тікесінен тартады екен. Келін, немерелері келген қонақтардан қысылып кешірім сұрап әлек дейді. Апамыз қайтпайды. Бір күні мынадай бір қызык болыпты.
Бұрынғы көшпелі тұрмыста бала өзі отырып « кіш » еткенге қолайлы болу үшін шалбарының ауын ашып қоятынын біреу білсе, біреу білмес. Шалбарын өзі шешіп отырып тұрғанға, яғни үш-төрт жасқа дейін солай істейді. Шалбар былғамайтындай ес кіргенде барып ауын тігіп береді. Сол әдет ( қазір памперс, горшок бар болса да ) біздің ауылда әлі бар. Қазақтың « Ол мен көргенде ауы ашық бала болатын » дейтін сөзі содан қалған ғой. Қысқасы, бір күні Женейдің үйіне көрші келіншектер қыдырып келіпті. Үйде ашық ауынан « әтпүші » жылтыңдап ойнап отырған апамыздың үш жасар немересін көрген әлгі келіншектер бірін-бірі түрткілеп, сықылықтап тұрып күліпті. Ондайға үнсіз қалмайтын апамыз: « Не болды, әй, қатындар! Шаптарыңнан шайтан түртіп отыр ма? » – дейді ғой. Келіншектің біреуі: « Ана баланың әне жерін неге ашып қойғансыздар? » – деп саусағымен көрсетіп, айта алмай күледі. Сонда апамыз ( әй, сөз тапқыш қой ): « Оған неменеге күлесіңдер? Біз сендер құсап әбден ес кіріп есейгенде ашпай, таза болсын деп кішкентай кезінде ашып қоямыз », – де­ген екен.
Шүкір, ол ауылдың адамдары да апамызды қатты сыйлайды екен. Келіндер алба-жұлба болып алдынан шықпауға, орамалсыз үйіне бармауға тырысады. Той, бірдеңеде қатар отырып қалса, шолақ көйлектерінің етегін тізелеріне тартқылап қысылып қалады екен. Ал біздің ауылдың келіншектері бір-біріне: « Сақшы кемпір кетті, әйтеуір » деп әзілдесетін көрінеді. Кетеді ғой, қанша жүрер дейсің... ӘЖЕЛЕР МЕКТЕБІ Ауылдан әжеміз келген. Жетпісті желкелеген кісі. Сол кісіні алып жездеміздің үйіне қонаққа барғанбыз. Ет дайын болып қалғанда апайымыз: « Ал мына жаққа қолдарыңызды шая қойыңыздар », – деді. Қолымыз тап-таза болса да ас алдында қол шаю сіңіп қалған сүннет қой, бәріміз жапа-тармағай орнымыздан тұрдық. Алдымыз есіктен енді шыға бергенде әжеміз саңқ ете қалды: « Әй, отырыңдар, түге! Бұ қазақ қалаға келдік деп қонақтың қолына су құюды да ұмытып қалған ба? Шақыр ана Ерасылды тай жеген бөрідей талтаңдатпай » дегені. Ерасыл деген жиеніміз ғой. Он жаста. Ойланып қалдық. Жарты сағат шулап, дүрдік ернін бұртитып Ерасылға су да құйғыздық. Әжем айтқандай өзі де домаланып алған екен. Тығыршықтай денесіне тырситып мәйке киіп алғанын да ұнатпағандай болды үлкен кісі.
Су құйған « жігітке » бәріміз « Ой, көп жаса », « Рахмет! », « Алла разы болсын! », « Оқуда озат бол! » деген ақ тілекті жаудыртып жатырмыз. Үйретуіміз бойынша иығына салып келген орамалын алғашқы адамға ұсына салып айнала құйып шықты. Аяғын ала тіпті тышқанның құйрығындай жіңішкертіп әп-әдемі ғып құюды да тез иегеріп ала қойды... « Осы бұрынғы қазақ бала тәрбиесіне қаншалықты бас қатырды екен » деген ой келуші еді кейде. Арнайы « Мынаны былай тәрбиелеу керек » екен деп кітап ақтарып, психолог іздеп, сарсаңға түспей-ақ, небір өнегелі ұл-қыздарды өсірді емес пе? Ойлап бақсақ, ол кездегі тұрмыстың өзі де тәрбие болған екен ғой. Қонақ келгенде өз бөлмесіне кіріп, есігін тарс жауып, « бұлар қашан кетер екен » деп компьютер шұқылап отыратын балаларды көріп жүрміз. Олардың психологиясын анау қонаққа су құйып, зыр жүгіріп жүрген бұрынғы балалармен салыстыруға келмейді.
Келген қонақтардың әңгімелерін тыңдап, әнін естіп, күйіне елітіп... еліктеп, құрметтеп, қызмет қылып, өзі де алғыс алып... Әжемнің « Біреуден алғыс алуға ынтық болмай, қалай адам болады деп отырсыңдар? » деген сөзінде өте ұлы ұғымдар жатқан секілді. Бала қызмет қылса, үлкендер, әрине, алғысын айтады, бала марқаяды. Көпшіл болып есейеді, біреуге қызмет еткісі келіп тұрады. Бұл да біреудің сенімі мен көмегінен тыс қалмайды. Біреуге рахмет айтқыза алмай, рахмет айтса оның қадірін сезінбей... қалай өмір болмақ?.. Баяғыда сырттан келе жатқан қонаққа « ассалаумағалейкүм » деп оң қолымен көкірегін баса алдынан шығатын балалар еді. Сәлемін алған кісінің « бәрекелдісін » естіп тұрып есік ашатын да балалар болатын. Одан кейін су құйып, құлақ жеп, кеңес тыңдап... Ac қайырарда Ерасылымыз қайта келіпті. Қызметі ұнап қалған секілді. Тағы да алғыс жаудырдық. Марқайып қалды. Ғылым докторы атанған әкесі істете алмаған өнегелі істі жауырыны қушиған « жаман кемпір » жарты сағатта-ақ істетіп, тәрбиелеп кетті. Сағынасың... ЖҰТ ЖЫЛЫ БАЙЫҒАН... Алтайдың жаз жайлауы да күз секілді салқын болады.
Сізге өтірік, көзімізбен көріп, басымыздан өткерген бізге шын, шілдеде мал үсіп өлген жағдайлар болған. Қытайдағы Алтайдың Шіңгіл дейтін ауданындағы әйгілі Үшкөл жайлауында киіз үймен отырған мың сан жұрттың есін алған апат болып еді. Табиғи апат. Жаңбырлы боран. Беткейдегі ел етекке, ыққа тасынып қонды. Малды қарағайлы шатқа айдап әкетеді. Сонда түнетіп, күндіз кішкене жайған болады. Жаңбыр апталап толассыз жауып тұр. Біздің үй тоғыз жолдың торабында еді, тойда палау басатын үлкен қара қазан оттан түспейді. Түйеге отын артып келе жатқан ел ыстық ішіп, түйесінің белін демалтып алып қайта аттанады. Бірінен соң бірі келеді. Күннің көзі жарытып шықпағасын, ауыстырып киер құрғақ киім қалмай, отқа қақтап киім кептіреміз. Сол күн есімнен кетпейді. Түн ортасы кезі ме екен, үйіре соққан жел үйді соққылады. Шаңырақ, уық сықырлап, әне-міне ұша жөнелердей. Әкем үйде жоқ еді, анам мен үлкен әпке, ағаларым имандарын үйіріп, кереге басын ұстап тұр. Соның алдында ғана осы боран Шаған деген құдамыздың киіз үйін жалпасынан түсіріп, үй құрағанша тас қуысын паналап қалған болатын. Боран күшейіп келеді. Үйіріп, ышқынып соғады.
Енді болмаса әкетуге айналғанын білсе керек, үлкен әпкем Қанзила сыртқа жүгіріп шығып, түңлік, үзік, туырлық, шилердің бауларын түгел шешіп, сыпырып алды. Үй шаңырақ, уық, керегемен ғана жалаңаш қалды. Бұл үйдің ағашын аман алып қалудың жалғыз жолы еді. Уық, кереге сынбаса қайта тігіп алу қиын емес қой. Сонымен не керек, қар қылаулап тұр екен. Кәдімгі қар. Біздің көрпеміздің үстінен зу-зу өтеді. Әлгі үстімізден зулап аққан қарлы боранды қызықтап қарқ-қарқ күлеміз. Мен бастап, менен кейінгі іні-қарындастарым ғой. Қарлы боран мен жалаңаш үйдің астында жалаңбұт жатып қарқ-қарқ күлгеніміз. Қандай қамсыздық еді! Сонымен не керек, ай бойы жауған жаңбыр, бұршақ, қарыңыздан мыңдаған мал қырылып қалды. Амалдап жүріп жүз бастан қырық-елу тұяқ аман алып қалғандар шүкірін айтты. Бізге көрші Рамазан деген кісі бар еді, сол жылы қоныс ауыстырып басқа жаққа қонған. Небәрі 30 қойы бар болатын. Жоқ! Әй, жарықтық кең адам еді, өте кең адам еді.
Аспан құлап келе жатыр десең де асықпайтын еді, тіпті сөйлегенде де, « іхм, іш ( іс дегені болса керек ) жоқ, бітеді ғой, бітпей қайда барады? Іхм... » деп шынтақтай жатып, үстіңгі санын алақанымен қағып қойып шай сораптап жатар еді. Оның осы сөзін жұрт та әбден жаттап алған. Рекең сонда да саспайды дейді-ау. Отыз қойы орнында жусап жатқандай орнынан қозғалмайды дейді. Ел бар. Іхм... ». Шынымен, ел бар ғой. Өздері малдарынан шала айырылып отырған жұрт Рамазан ақсақалға жылу атады. Басқа ауылды қоспағанда сол жайлауда екі жүзге тарта үй отырады. Кейбір отауларда әр үй бір бастан мал әкелген ғой. Рекеңнің қойы бір жұмада жүзден асып шыға келіпті. Қазақта « жылу » деген салт баяғыдан бар екенін, Аллаға шүкір, әлі жалғасып келе жатқанын барлығыңыз білесіздер ғой, мынау бір көзімізбен көрген оқиға еді. Сол оқиғаны ауылдың жатыпатары бар, жаяу мысқылды жігіттерінің « Рекең жұттың арқасында жеті атасынан бері жүзге жеткізе алмай келе жатқан қойын жүзден асырды » деген әзілдері ел ішінде тәмсіл болып қалып еді. Ел деген шіркін!..
КӨКЕҢ ТАНЫҒАН КҮРЕҢ АЙҒЫР Бұл әкемнің әңгімесі еді. Бала күнімнен естіп келем. Ел жайлаудан етекке түскенде, Алтайдың айғыржал жоталарында қара қосты қалқитып жылқышылар ғана қалатын. Қасымдағы Кітапбай деген кісі тығыз шаруасы шығып етектегі елге түсіп кетті де, екі ауылдың жылқысына жалғыз өзім қарап қалдым. Қасқыр қатты. Күндіз жота-жотаға шығып дыбыстап, айналаға анда-санда мылтық дауысын естіртіп қоясың... Бір күні қалжырап кеп ұйықтап кеткен екенмін, ояна келсем алыстан кісінеген жылқының дауысы естілгендей болды. Таң ағарып келеді екен. Атып түрегеліп жабулаулы тұрған атқа қарғып міндім де, жылқы дауысы шыққан жаққа қарай тарттым. Жылқы баласы албаты шұрқырамайды ғой, қасқыр шапқаны анық. Аманат мал ғой, « қаншасын қырып кетті екен? » дегенде зәре жоқ. Өрінен қиялап, еңісінен сүрдектетіп үш қырқаны асқанда алдымнан өзімнің айғыр үйірім шыға келді. Үйір шырқ иіріліп тұр екен де, күрең айғыр айнала шауып жүр. Біресе тік шапшиды, біресе айнала шабады. Айқайды салып мен де құлдилап келем. Тайыншадай арлан қасқыр екен, сытылып шыға берді. Оқ жетер жер емес болса да, ат үстінде келе жатып үзеңгіге аяқ тіреп бір-екі атып қалдым.
Белегірді асты да жоқ болды. Үйірге қарай жақындап едім, айғырымды танымай қала жаздадым. Қарасүмек тер. Мен жақындағанда кісінеп-кісінеп жіберіп қара топыраққа арлы-берлі асып түсіп аунады-ай келіп. Бүкіл үйір күрең айғырдың қасына келіп, мама биелер иіскелеп жүр. О, құданың құдіреті, қасқыр ақшамда шапқанға ұқсайды, мына айғыр таң атқанша шапқылаған секілді. Иіріліп тұрған үйірдің айналасы дөп-дөңгелек жол болып қалыпты. Кәдімгі жаздай отырған киіз үйді жыққанда керегенің айналасы ойылып сары жұрт болып қалатыны қайда, дәл сол секілді. Айнала шапқан айғырдың аяғы ойып кеткен. Күрең айғырым аунап тұрғанда қап-қара айғыр болды. Дүр-дүр сілкініп оқыранып еді, малдың басы кәрі көк бие де оқыранып барып күрең айғырдың шоқтығына иегін артып тұра қалды. Қасынысып жатыр. Жарықтық, жылқы деген ерекше сезімтал жаратылған хайуан ғой. Таң атқанша қасқырдан өздерін қорғап қалғанына ризалығы секілді. Тай-құлындар әлі де басын төмен салып үлкен жылқылардың бауырына ығады. Сол айғырым айғыр еді, шіркін! Мықты айғырлар солай болады. Алдымен тарпып, артымен теуіп таң атқанша алдырмау деген оңай ма? Сонда бір құлынның тірсегі ғана жараланыпты. Талай нашар айғырларды да көрдік.
Үйіріне қасқыр шапса, немесе қатты боранда жылқының алдына түсіп алып сүлкектеп желе береді. Артына да қарайламай өзі кетеді. Ысқырған боранда жылқыны ықтырмай қайырып ұстайтын да айғырлар болды. Ой, жануарлар-ай!.. » * * * Әкем отырған жерде жылқы жайы сөз бола қалса көк аты, күрең айғыр, кер бие дегендер айтылмай қалмайтын. Бұл әңгімені айтқан кезде кер биені « жүйрік табады » деп бағалаған, күрең айғырды піштірмей « айғыр қой » деген Көксеген атты досына риза болып отырады. Ол кісі ауыл тұсынан өткенде алаяқ жорғасына қамшыны бір басып, үзеңгіні шіреп шалқалай жатып тайпалтқанда елдің бәрі қызығып қараушы еді ) жылқы танушы еді, айтқаны келді » дейтін. Анау Алтайдың орқаш-орқаш айғыржал жоталарында айтылар-айтылмас, ұғылар-ұғылмас талай-талай шалдардың тарихы қалды. Тасқа сіңіп танылмай бара жатыр... Не дейсің, айғыры да адамға үлгі болардай еді. БӨЛІНБЕГЕН ЕНШІ Әдетте « Қазақ қандай ұлт? » деген сауалға жауап беретіндердің ауызына ең бірінші « қонақжай » деген сөз түседі екен. Өзіміз де, өзге ұлт та, шетелдіктер де солай айтады.
Иә, қонақжай екенімізге сөз жоқ, бірақ қазақтың қонақжайлығы осы бәріміз ойлағаннан да асып түседі-ау, сірә... Біз әлі де жете түсінбей айтатын секілдіміз. Оған көз жеткізу үшін төмендегі екі әңгімесін тарқатсақ жетіп жатыр. Әдетте еншіні үйлі болған ұлды отау шығарарда арнайы бөледі. Ал мынау арнайы бөлінбейтін, дүниеге келген әр қазаққа алдын ала және өмірінің соңына дейін бөлініп қойылған енші екен. Мұны қалай игіліктенеді? Соған келейік. Жалпы қазақ білсе керек, жолаушылап, жоқ қарап дегендей сыртта жүрген қазақ атаулы танысын-танымасын кез келген үйге түсіп, шөлін қандырып, ретіне қарай қонады да. Жаугершілік уақыт немесе алыс жерлерді атпен шарлаған аталарымыз үшін қазақтың барлық үйі бір шәугім шайын емін-еркін іше алатын туысындай болған ғой. Себебі, танысаң да, танымасаң да, шөлдеп келген жолаушыға үйіңнен бір шәугім шай беру міндетің. Ол оның заңды қақы. Бірауыз сөзбен бабалар бекітіп кеткен ортақ қағида. Оны барлығы біледі. Ол орындалмаса ар сотының алдында алатын тиісті жазасы да бар. Орыс ауыл Ертеректе осы Қорғалжың өңірінде « орыс ауылы » аталып кеткен бір қазақ ауылы болған екен.
Оның қалайша бұлай аталып кеткенін сол жақтың тумасы, журналист Төлеген Жәкітайұлы ағам майын тамызып тұрып айтады. Арқаның қақаған қыс, алапат ақ боранында атпен келе жатқан бір жолаушы сол ауылдың шетіндегі бір үйге түседі. Сөйтсе, әлгі үйдің отағасы қондырмақ түгілі үйіне кіргізбей қойыпты. Қазақ баласынан мұндайды көрмеген әлгі кісі қатты ренжісе керек, сол ауылдағы ешбір үйге түспестен екінші ауылға өтіп кетіпті. Келесі ауылда бір үйге қонып, аты да, өзі де күтіліп шығады. Әңгіме үстінде көрші ауылда болған жайды да жайып салады. Тыңдап отырғандар жағаларын ұстайды. Осылайша кәдімгі Орта жүздің бір тармағынан тарайтын рулы ел отырған әлгі ауыл « орыс ауыл » аталып кетіпті. Тіпті ауылдың тақтайшадағы аты ұмытыла бастап, ел сол ауылдан шыққан спортшы балалардың өзін « орыс ауылдың балалары екен » дейтін болыпты. Біз бұл жерде өзге бір ұлтты кемсітіп, иә жамандап отырған жоқпыз, әр ұлттың өзіне тән ерекшелігі, өзіне тән өмір сүру дәстүрі болады, әңгімемізге тұздық ретінде өмірде болған жайды мысал ретінде ғана алға тартып отырмыз. Кейін сол ауыл жан-жаққа тарап, жұрты қалғанша осы атауынан құтыла алмапты.
Сонда бір жолаушыға берілмеген бір шәугім шайдың жаманаты бүкіл ауылға таңылып тұр ғой. Бұл осы ауылға сол « атақты » әперген отбасыға оңай соққы дейсіз бе? Істің соңы бұлай боларын білгенде қонақ қылып аттандырар еді-ау... Бұл жаңа қонысқа келген шаңыраққа бұрын келіп қонған үй апаратын « ерулік », жақындары қайтыс болған отбасын шақырып беретін « көңіл шайы », жолдың бойында отырған үйлер көшіп келе жатқан елдің алдынан « көш байсалды болсын » деп алып шығатын айран-шалап сусын – « байсал » деген салттардан бөлек, әрине. Бір шәугім шай барлығымызға ортақ шай екен. Демек, менің, сенің, оның үйінде әр қазақтың ішуге тиісті бір шәугім шайы бар деген сөз. Бабаларымыз енші қылып бөліп беріп кеткен бір шәугім шай. Күлдегі күлше Моңғолия мен Қытай шекарасын арлы-берлі жылқы айдаған қазақтар тоздырып тұрған сонау бір заманда мынадай бір оқиға болған екен. Хасен дейтін алдаспандай азаматты Моңғол үкіметі ұстамақ болып, күзеуде жалғыз үй отырған жерінде әскерлер жетіп келеді. Хасен аң аулап кеткен екен. Өзінің іздеуде екенін білетін ол кешке қарай үй жағына дүрбі тартса, үйінің айналасында әскердің аттары тұрады.
Содан анда-санда дүрбісін тартып қойып, керегежартасты жоталардың бір жақпарында жатады. Әскерлер Хасенді күн күтіп, түн күтіп, ақыры, үйді көшірмек болады. Үйді жығып астаң-кестеңін шығарып жүктерін түйеге артады. Аң аулауға шыққанда артық оқ арқалап жүрмейді ғой, Хасеннің мылтығы қолында болғанымен оғы үйде қалған екен. Енді қайтпек? Сол қашқан беті моңғол әскерлерінің қолына түспей, айлап далада қонып, ақыры, Қытай асып аман қалған Хасен ақсақал кейін осы оқиғаны еске алып: « Келінім дегдар, текті жердің қызы еді, бірдеңе ғып оғымды қалдыратынын біліп едім, ойлаған жерімнен шықты. Көш кеткеннен кейін түн жамылып барып жерошақтың шетіне көмілген нан мен оқты алып қайта тауға шығып кеттім. Сол оқпен аң атып жеп, айшылық жол басып жүріп Алтайға өттім, жыл аттатып ауылға келдім. Менімен бірге ізделіп қуғынға түскендердің көбі атылып кетіпті. Су ішерім бар екен, аман қалдық қой... » деп әңгіме шертеді екен жарықтық. Бала күнімізде жайлау, күзеуден көшерде әжеміз қамыр илеп жерошақтағы қоламтаға тастап кететін. Кейін бір сұрағанымда: « Шешеміз осылай істейтін.
Қазақтың дәстүрі ғой, қазақ тау-таудың қуысында отырған ел емес пе, « осы жерде бір үй бар еді » деп талыққан бір жолаушы өзегін жалғауға бұрылса, құлазып жұртың жатса, ол бейшара қайтпек? Күлшені соған бола тастайды. Ондайда жолаушы ең алдымен жерошаққа барады. Күлге көмген ештеңе жоқ болса, « көргенсіздің ауылы екен » деп күліңді шашып кетуі мүмкін. Қазақтың көшерде жерошаққа күлше көметінін моңғолдар да біледі емес пе, келіннің жерошақты айналсоқтап жүргеніне аса назар салмаса керек. Хасеннің келіні күлше көмген болып жүріп, оқты да бір шетіне қалдырған ғой... ». Түсінікті болды. Тізесіне тізем тиіп, ет құлағыммен естіп отырмын. Қазақ та бір жалпақ жатқан ел ғой, мұның басқаша айтылып, басқаша мағына беретін тұстары да болуы керек, бізге осылай жетті, осылай ұқтық. Сан ғасыр тұмса табиғатпен күресіп, қыр-сырына қанығып, берекелі тіршілік, өнегелі өмірін жалғап, ұрпағына осыншама ұлан-байтақ жерді қалдырып кеткен бабаларымыздан қалған осы екі істің арғы жағында « бөлінбеген енші » деген қазыналы қағидалар жатыр екен-ау!..
Шетелдік бір саяхатшы айтыпты деген: « Әлемнің барлық жерінде қазақ болса, дүниені бір тиын жұмсамай тегін аралап шығуға болады екен » дейтін сөз де тегіннен-тегін айтылмаса керек. Оның шыңырауында шымырлап осындай шындықтар жатыр. ЖАЛҒЫЗ ДӘННЕН ЖАПЫРАҚ ЖАЙҒАН Иә, бұл да демін ішіне тартқан қатулы қазақ тарихының қанкешті бір парағы. Бордай дейтін әжеміздің басынан өткен қилы оқиғалар. Болған жайды болған күйінде баяндап беруді жөн көрдік. Өткен ғасырдың жиырмасыншы жылдары. Арқаның қысы арқырап тұрған уақыт. Елге оба дейтін дерт тарап, бір төбенің айналасын қыстап отырған ағайынды төрт шаңырақтың отағасы, үлкендері баудай қырылады. Бордай әжеміздің күйеуі, төрт ағайындының кенжесі Тасболат та қайтыс болып, жесір қалады. Онымен қоса Тасболаттың басқа ағаларынан қалған он жасқа толмаған балалардың өзі жиырмаға жуықтайды. Оған өзінің ұсақ балаларын, өзге ересек балаларды қосқанда қырыққа тақау жан қалады. Бас қалқалары – Бордай әжеміз және Тасболаттың тұңғышы: 20 жасқа енді ілінген Байділда. Біреуді біреу білмей мәңгірген, әркім жанын сақтап қалуға қам қылған заман. Сонда Бордай әжеміз мұнда еш туысы жоқ панасыз қалған балаларды бір жағы обадан алып қашып, бір жағы аталары өскен жұртқа апармақ болады.
Түрлі жағдаймен Арқаға ауып келген төрт ағайындының ата мекені Сыр өңірі екен. Енді мынау Арқадан сонау Сырдың бойына бармақ. Әттең, осы күннің көлігімен бір-ақ күнде жетер жер ғой дейсің. Шиқылдаған сарыауыз балапандарды бірін-біріне мінгестіріп, бірін кебежеге салып, бірі жаяу дегендей шұбыртып көшкен көш үш-төрт ай жортады. Ондағы азап пен қасіретті адам айтып тауысқысыз. Балалар шетінен шетінейді. Тіпті түйедегі кебежеге салып қойған Бордай әжеміздің Айсұлу, Күнсұлу дейтін екі қызы бір-бірінен асып қараймыз деп, бірін-бірі түйенің астына алып түсіп опат болады. Жол бойы адам көміп отырып арып-ашып, өліп-талып Сырға жеткенде әлгі адамдардан жеті-сегізі ғана қалыпты. Келген соң ауа жақпай тағы өліп, ең соңында Бордай әжеміз, Байділда, үш-төрт жасар бір бала және омыраудағы сүт кенжесі Сәдуақас қана қалыпты. Біраз уақыт өтіп үйренісіп, « енді өлім осымен тоқтап қалар » деп үміттеніп отырғанда көшті бастап келген Байділда да қайтыс бо­лады. Қабырғасын қайыстырған қайғыны көтеріп, қалың жұрттың ішінде бұлар да тіршілігін жалғайды. Сол Сырдың бойында 1941 жылға дейінгі қазақ не көрсе соны көріп өмір сүріп жатады.
Ішіңіз сезіп отырған шығар, аяқ астынан бұрқ ете қалған алапат соғыс әжеміздің жалғызы Сәдуақас пен қайнысын солдаттар қатарына іліп әкетеді. Бордай әжеміз мәңгіріп қалыпты дейді сонда. Баласын құшақтаған қолдары тас болып қатып үн-түнсіз отырып қалыпты... Сәдуақас кеткенде үйде бір жылқы, бір сиыры бар екен. Бордай әжеміз сол екеуін күндіз-түні күзетеді дейді. Біреу-міреу алып кетеді десе керек, « Сәденнің аты, Сәденнің сиыры » деп оларды үйге кіргізіп алыпты. Қора емес, үйге. Суды алыс өзеннен иінағашпен әкеліп суарып, кейде тіпті құшағына балта қыстырып өзі босағада жатады екен. Біреуге қаралы қағаз келіп жылап, біреудің жаралы ұлы келіп жылап, ел күнді күнге, түнді түнге жалғап жылаудан көз ашпаған ауыр кезең. Көп уақыт өтпей-ақ қайнысы жайлы да қарақағаз келіпті. Қайғы одан сайын қалыңдап, үрей одан сайын үдеп, Бордай әжеміз де құдайдың құтты күні жылаумен болады екен. Бір күні кеште Бордай әжеміздің үйіне көршілері кіріп келеді. Орнынан атып түрегелген әжемізге қуанышты хабар айтады. Сол кезде күтпеген оқиға орын алады. Әжеміз талып қалыпты. Кейін өзі айта­ды екен: « Бір есімді жисам, қазан жақта адамдар жүр екен.
Сәденіме сақтап жүрген сарымайым бар еді, соны ұрлап жатыр екен деп орнымнан тұрайын десем қозғала алмаймын. Одан қайта ұйықтап кетіппін. Түн болып кетіпті. Есімді енді толық жинап қалған секілдімін. Бағана келгендердің сөзі есіме түсті. Сәденім менің төсегімнің алдында жататын. Келсе сол жерге жатады ғой деп қарасам, құдайым-ау, жатыр сол жерде! Қорылдап ұйықтап кетіпті. Сенер емеспін. Содан кейін төсектен түсіп, ақырын аяғын сипаласам, Сәденім секілді. Сәденнің оң жақ аяғында бала күнінен қалған тыртық бар еді, қолыма сол іліне кетпесі бар ма! Құдай-ау, шын екен. Құшақтай бергенім сол еді, мен бейшара қайта талып қалыппын ғой... ». Сөйтіп, әжеміз жалғыз ұлымен қауышады. Ары қарай өркенді өмір басталады. Сәдуақас Күләш деген тәрбиелі, көргенді қызбен үйленіп, екеуі аналарын өмірінің соңына дейін алақандарына салып әлпештейді. Сәдуақас та айнала жұртқа аяулы, кісілікті, ерен азамат екен. Құдай тілегін беріп, ұрпақтары өсіп-өркендейді. Қазір қара шаңырағы тамыры те­рең, жапырағы жайқалған теректей мәуелі әулет. Қызылдорда облысы Сырдария ауданында тұрады.
Төлеген, Сансызбай, Дайрабай деген үш ұлы мен Рәбиға есімді қызы болып, Төлеген ағамыз демалысқа шыққанға дейін аудандық емхананың есеп-қисабын басқарса, Рәбиға ұлағатты ұстаздық қызмет атқарып, Сансызбай, Дайрабайлар да елге еселі еңбектері сіңген азаматтар болады. Еселі еңбек деп отырғанымыз Сансызбай ауданда алғаш рет « Сәдуақасовтар » дейтін отбасылық оркестр құрып, өзі де талай шәкірт тәрбиелеп шығарады. Сыр өңірінен шыққан қазақтың біраз эстрада жұлдыздарының алғаш қанат қағуларына себеп болған да осы кісі. Әнші ғана емес, белгілі ақындардың да ақылшы ұстазы. Қызылорда облысының атынан сан мәрте айтысқа түсіп топ жарған, Жүрсін Ерманның сөзімен айтсақ, « қашанда текті айтыс жасайтын » айтыскер ақын Нұрмат Мансұр осы Сәдуақастың қызы Рәбиға анамыздан туады. Сәдуақастың туған жиені. Осы Нұрматты да сонарға шығарда қырандай баптап отыратын Сансызбай көкеміз екен. Сәдуақастың ел алдында сөз алар жиені Нұрмат қана емес, Бағдат дейтін ағасы аудандық мектептің екі тізгін, бір шылбырын қолға алып, ұлт ұрпағын тәрбиелеуде ерінбей еңбек етуде.
Он құрсақтан бір жалғыз қалып, бір жалғызы соғысқа кетіп, Алла аман сақтап қалған Бордай әжеміздің Сәдуақасынан қайта қаулап өскен өрендер, Төлегеннен бесеу, Сансызбайдан бесеу, Рәбиғадан алты бала өмірге келіп, олардан немере-шеберелер тарап, қазірде бір қауым елге айналған. Өткен-кеткенді әңгіме қылғанда Бордай әжеміз: « Мен қанша жыласам да Аллаға еш налыған емеспін, жалынып жақсылық сұрай бердім. Кейін ойласам Алла берген жақсылық деген сол күш-қуат екен ғой... » – дейді екен. Үзіле жаздап жалғанған текті әулеттің ошақ оты маздай берсін! Құдіреті күшті Алла Тағала аналар жүрегінің қуатын арттыра бергей! ПАТШАНЫҢ РӘСІМІ Тәуелсіздіктің алғашқы айлары болатын. Жасымыз онға толмаған баламыз. Шынжаң өлкесінде, алыс елді мекенде тұрамыз. Бір күні дастархан жасалып, көп адам жиналды. Бәрі көңілді, арқа-жарқа. Әбден көз байланған уақытта ауылдағы саудагер Айқын кіріп келді. Қолында шиыршықтап ораған қағазы бар. Төр алдына барып жайғасты. Айқын ыңыранып: « Көрем дегендерің көрімдік тастаңдар! » – деп қояды. Көрімдік алды ма, алмады ма, есімде жоқ, әлгі ораулы қағазды ашты. Маңдайы жарқыраған сом денелі кісі тұр. Жапырлай қарап, тамсанып жатыр.
Әкемнің « Патша десе, патша екен ғой » дегені есімде. Бәрі жағалай өз қолдарына ұстап анықтап көріп жатты. Бір кезде Мәден ақсақал: « Е, қазақтан шыққан патша осы болды де, маңдайы кере қарыс боп тұруын-ай, қазақтың бағы жанған екен », – деп қалтасынан шытын алып көзін сүртті... Міне, біздің ауыл қазақ патшасы Нұрсұлтан Назарбаевтың суретін бірінші рет осылай көріп еді. Саудагер Айқын бүкіл елді аралап көрсетіп шықты. Сол суреттің ыстық-суығы басылғанша ауыл адамдары бір-біріне « Патшаның рәсімін көре алдыңдар ма? » деп шұнаң қағып қауқылдасып жататын... ХАЛИФА АЛТАЙДЫҢ КӨЗ ЖАСЫ Аллаға шүкір, сырттағы қандасын Отанына шақырып отырған жер бетіндегі үш мемлекеттің бірі – Қазақстан. Тәуелсіздігін жариялаған алғашқы аптасында тәй-тәй басқан баладай тәлтіректеп тұрса да, шетте қалған қазаққа қол бұлғады ғой! Отан деген осы! Қазақтың қамын қазақтан басқа кім ойламақ. Ел болудың қамы да осы болатын. Содан бері аз ба, көп пе – бір миллиондай қазақ келіпті. Көшіп-қонудың, көшіріп алудың машақаты, әрине, оңай емес. Біреу о дейді, біреу бұ дейді, әйтеуір, осы топырақта жергілікті халықпен қоян-қолтық араласа өмір сүріп жатыр.
Өмір сүре береді, неше миллиондап өсе береді. Тәуелсіздік дегенде, Стамбул көшесінде сәждеге жығылып, еңкілдеп жылаған жарықтық Халифа Алтай атамыз еске түседі. Қытайға бодан болмаймыз деп Алтайдан ауып, Гималай асып, шөл кезіп, арып-ашып, қырылып-жойылып Түркияға табан тіреген ғой. Сол кісі 1991 жылы желтоқсан айының ортасында Стамбул көшесінде келе жатып, көпшілік радиодан « Бүгін Қазақ елі тәуелсіздік алды, жер бетінде Қазақстан деген мемлекет пайда болды! » деп саңқ еткен дауысты естиді. Естиді де, егіліп жылайды. Сол тұрған жерінде құбыланы тауып алып, сәждеге кетеді. Жаратқан Иеден: « Иә, Аллам, қазақ деген халыққа ақыры еркіндік бердің-ау, айбарлы мемлекет қыла гөр! » – деп дұға тілейді. Қуаныштан ыршыған көз моншақтары тас еденге тырс-тырс тамып ұзақ жатыпты... Азаттықты аңсай-аңсай әбден зарыққан ақсақал ертесінде Қазақстанға бет түзепті. Сөйтіп, Елбасының қолынан тұңғыш азаматтық алған шетелден келген қазақ осы Халифа атамыз болыпты. Содан ата дінімізге үлес қосайын деп, бір жағынан жанасалап мен де шаптым » деп естелік айтады жарықтық. Сол кісі қазақша мағыналаған қоңыр Құран түрлі ұлт тілінде жарық көретін Құран ретінде Меккеде басылып шығатын Құрандардың қатарына қосылған.
Қазақстаннан қажылыққа барған қазақтың көзіне оттай басылып Меккеде тұр. Атамыздың жаны жәннатта болғай! АТАЖҰРТҚА КЕЛУІМ БІР ХИКАЯ Енді ойлап отырсам, есімді еміс-еміс білген кезім екен: « стан » деген бір сөзді анда-санда қайталап айтқанмын. Қыстаулықтағы Ақөткелдің, жағасындағы жарда лақ жайып отырып айтып отырғаным анық есіме түсті. Алдындағы « қазақ » дегені күнде айтылатын өзіміздің сөз болған соң онша қызық болмай, « стан » бұрын естімеген өзгеше сөз болған соң, жеп көрмеген таңсық астай таңдайыммен таусап отырғаным шығар деп ойлаймын. Кім білсін?.. Кейін патшаның суретін көрдік. Қызық хикаяттар көп-ақ. Қысқарақ һәм толығырақ айтсам деймін. Қазақстанға келу деген не өзі? Қалай болып еді? Өлең оқығым келіп аңсарым ауады да тұрады. Ауыл мектебінде алтыншы сыныпқа дейін ғана болды, әдебиет оқулығын алдын ала тауысып тастап, кітап іздеп жан-жағыма аласұрдым. Ауылда кітапхана жоқ. Мұғалімдердің үйінен кітап, журнал сұрап оқимын. Мағаз Разданұлы, Бердібек Құржықаев, Бәйтік Дүйсебай, Әзілбек Кінәзбек сынды ақын-жазушыларды оқып масайрап жүргенде бір күні қолыма Мұқағали Мақатаевтың « Қаздар қайтып барады » дейтін жинағы түсті. Аты-жөнінің астында жақшаға алынған « Қазақстан » деген жазу тұр екен.
Керемет әсер етті! Фамилиясының астындағы жазуды айтам. Бір сиқыры бар. Өлеңін көп түсінбесем де оқи берем, оқи берем. Артынша Фариза апамыз туралы « Шашы ағарған қыз » дейтін кітапты, Қасым, Тұманбай, Қадыр ағаларымыздың өлеңдер жинағын, Қазақстан жазушыларының әңгімелері топтастырылған « Орамал » дейтін кітапты оқып жалым көтеріле бастады. Одан Оралханды оқып... Айналама Қазақстан туралы әңгіме айта бастадым. Интернет түгілі қолтелефон деген атымен жоқ кез ол. Жетінші сыныпта оқып жүрген кезімде Бекмұрат, Ербол, Жақау, Иманмахмет секілді балалар бірігіп, аптаның белгілі бір күні бас қосып тек қана Қазақстан туралы әңгіме айтуға келістік. Ұмытып барады екенмін-ау, сегізінші сынып оқитын кезде Мұрат дейтін мұғалімім Мұхтар Шахановтың « Дәуір дастандары » дейтін кітабын берді. Сұрапыл! Ой дүнием астаң-кестең, аударылып-төңкерілген сол бір уақыттың ыстық табы бойымда әлі бар секілді сезіліп тұрады. Өйткені ол кітап қолыма тигеннен бастап үш күн бойы ұйықтай алмай қойдым. Бұл анамның сөзі. Шыны керек, Қазақстан туралы ол кісілер де жарытып білмейтін еді. Олар ауданда ғой, аттарын естиміз. Пәленбай барып келіпті дейді. Олармен кездесу арман.
Ауданға барып та көрмеген бала үшін тіпті де. Ауылда тоғызыншы сыныпқа дейін ғана. Орта мектеп ауданда ғана бар еді. Ары қарай үш жыл ауданда оқимыз. Айтпақшы, тоғызыншыны бітірген соң қойдың артынан кете жаздаған бір хикаям бар еді. Құдай сақтады. Өзім біреудің кірпішін құйып, ақша тауып ауданға бардым. Оқу ары қарай жалғасты. Көкейде – Қазақстан! Не керек, паспорт жасату үшін шақырту алдыру тиіс екенмін. Екі рет шақырту алдырдым. Бір шақыру алдыруға 5000 юань ақша керек. Ол деген сұмдық ақша. Жас отаудың бір жылдық ішпек-жемегі. Шақыртуларым жарамай қалды... алданып қалыппын... кейін білдік. Ол енді басқа әңгіме. Үш жыл оқу оқыған атым болмаса, ақша іздеп, алаң көңілмен жүрдім деуге болады. Үшінші рет шақырту алдыр­дым. Жалғыз өзім Алтай аймағына барып құжаттарымды тапсырып, ақшамды өткіздім. Үлкен қаланы көрмеген ауыл баласының бір күн адасып жүріп, шақыру алдыратын жерді өлдім-талдым дегенде әрең тапқаны өз алдына бір әңгіме. Хош, сонымен, мектеп бітіретін жыл. Кешенді тестті тапсырмайтын болып ( арнайы бас тартып ) ауылға қайттым. Шақыртуды күту керек. Көрші ауылдан Табысбек деген досым кеткен.
Алматыға барыпты деп естідім. Артынша біреуден хат жазып, Секен Тұрысбектің « Ақ жауын » дейтін күй кассетасын салып жіберіпті. Ол қандай күңіренеді?! Мың айналдырып тыңдаған шығармыз. Жиналып алып тыңдаймыз. Арамызда « Әттең, дүние, Қазақстандап » сықсыңдап жылайтындарымыз да жоқ емес. Үш айда келеді деген шақыртуым тура бір жыл дегенде келді. Алтайдағы әлгі жерге телефон соғам, неге екенін батырып, ашу шақырып айта алмаймын. Дірілдеп-қалтырап әрең сұраймын. Жоқ. Келесі аптада хабарлас ». Бір жылдың әр аптасында осы сөз. Шақыртуым келіп, ол жарайтын болып, қырық таңба бастыртып жүріп паспортқа жолдап, ол паспортым келген кездегі қуанышты айтып сұрамаңыз. Тек қана паспорт жасатуға доп-домалақ екі жыл кетті ғой. Паспор­тым келген күннің ертесі әкем түйе сойып тастады. Ақын болып аудан көлемінде танылып қалғам, өлеңші, күйшінің бәрі келді. Барған соң бізді де тартып ал... ». Ақ тілектер айтылып жатыр. Сол баяғы анам: « Қазақстанда қарақолдар ( бандиттер ) көп дейді. Елдің алдына шығып өлең оқығанды қой. Кім сұрайды сені?.. Болмаса қайтып кел.
Паспортың тұра береді, осы ауылдан біреу-міреу барса бірге барасың ». Алматыға Үрімжі арқылы баратынын Табысбек досымнан біліп алғам. Ақын Ырысбек Дәбей екеуі Алматыда болатын. Енді қызықты қараңыз. Әлгі паспортыма виза аштыру керектігін Үрімжіге келгенде бір-ақ білдім ғой. Сөйтсем, Үрімжіде виза аштыру деген кырғын шірет екен. Алдын ала тізімделу керек дейді. Не керек, Үрімжіде қырық бес күн жаттым. Үйден алып шыққан ақшамның жартысын делдалға беріп, ақыры, виза аштырдым. Қырық бес күнде істеткенім бар, визаға бергенім бар, Алматыға шығатын күні қалтамда 2000 юань ғана қалыпты. Визам дайын болатын күні өзім танитын бір жігіт кездесе кетті. Қазақстанға барып-келіп сауда жасап жүрген және өзі ақыншалыс азамат еді. Менен кемі он бес жас үлкен. Қуанып кеттім. Қырық бес күн жатқан қонақүйімнің асханасына екі табақ етті астырдым да тастадым. Кеште әлгі жігіт келді де, етті салып алып кетіп қалды. Сағат тоғызда вокзалда кездесетін болдық. Пойыз деген жарықтықты естігенім болмаса, көрмеген затым еді. Үрімжіде оқитын екі кластас досым алып барды. Әлеуметтік телефоннан хабарлассақ, әлгі жігіттің берген телефонына қоңырау бармайды. Өтірік болып шықты. Енді қайттік?
Қалайда кету керек! Пойыздың жүруіне он-ақ минут қалыпты. Жүгіріп бір вагонның алдына барсам, көкала киінген қазақ жігіт тұр екен. Иығын екі толғады да, үнсіз қалды. Жүгіріп екіншісіне бардым. Сасқалақтағанда « Алматыға барасыздар ма? Ала кетіңізші » деппін. Мырс етіп күлді де қойды. Үшіншісіне бардым. Қулық ойлап үлгердім. Үлкен көк шабаданым бар еді, сүйрей-мүйрей мен де кірдім, есік те жабылды, пойызыңыз сырғи жөнелді. Алқынып кеткеннен бе, әлде пойыздың жүрісінен басым айналды ма, құсқым келіп кетті. Табалдырық жаққа қарап бір « лақтырып » жібердім. Қызық алда. Мінгенім жай жылқы емес жорға екен демекші, мінген вагоным купе екен. Елдер кіріп-кіріп есіктерін жауып алды. Мен залда көк шабаданның үстінде отырмын. Жолсерік келді. Екеуара әңгіме өте ыңғайсыз болды, көп-ақ... жоқ, ренжісіп те тұрған жоқпыз. Ол мені, мен оны түсінбедім. Обалы не керек, қазақша сөйлеп-ақ тұр. Сонымен, жігіттің айтуынша таңертең бір жерден пойыз тоқтайды, мен сол жерден түсіп қалып, қайтадан Үрімжіге келіп, билет алып, келесі аптада осы пойызға қайта мінетін болдым.
Сөйтіп, не істеп қойғанымды өзім білмей отырғанда, тура жанымнан шынтағымды сыра бір есік ашылды. Елуді еңсерген әйел адам екен. Шақырды. Бардым. Өзі де үйдегідей жайланып отырып алыпты, сабаз адам екен. Асықпай, анда-санда бір сөзді әрең тауып сөйлейді. Қысқасы, жолсерікке үш жүз юань беріп, осы отырғаннан Алматыдан бір-ақ түсетін болдым. Енді не керек?! Басқа бір купеге алып келді. Онда да елулер шамасындағы ер адам жатыр екен. Басын көтерді. Аз-кем сөйлесті де, « ал, демал » деді. Мен қисая кеттім. Ана кісі қайта басын көтерді. Сосын орнынан асықпай түрегеліп келді де, кеңірдегімнен ұстады. Көзім бақырайып кетті. Бір қолмен арлы-берлі ырғап тұрып галстугімді шешіп алды. Жолда жүрмеген, пойызға мініп көрмеген мен бейшара қайдан білейін, қылқынып галстук тағынып алғам ғой. Және бірінші рет таққаным еді. Өзімше Қазақстанға құрметім бе екен әлде ауылдан ұзап мәдениетті адамдар қатарына бірден қосылып кеткім келді ме, ол жағы бұлыңғыр. Ұялып қалдым. Айтпақшы, аяқта кроссовка. Шабаданымды аштырды. Киімдерімнің бәрін алып, ішінде ыңғайлысын алып алдыма тастады. Өзі төсек салып берді.
Әңгімені басынан бастады... Өзі де оралман екен. Сауда істейді, Алматыда тұрады екен. Бәрін біліп алғаннан кейін ғана оңай ғой, білмейтін адамға пойызыңыздың да қыры-сыры көп. Бір оянсам, сыздап жатыр екен. Атып түрегелсем де, қайда барарымды білмей дағдарып қалдым. Айтып сұрамаңыз, ес кетіп, жан шыққанда, таң атқанда бір жерге келіп солқ етіп тоқтады-ау. Залға шықтым, сыртқа шығар есік жабық. Жолсерік келе жатыр екен. Сұрадым... « Жауып тастағам. Бұл шекара. Сыртқа еш адам шықпайды. Қазір паспорт тексереді. Kip ішке » дейді. Ерегестім. Анау ашпайды. Сөйтіп тұрғанда паспорт тексеретін қытайлар келіп қалды. Мен аңдаусызда үйге кіріп кетіп шыға алмай терезені соққылап жүрген торғайға ұқсап сыртқа ұмтылам. Аналар қаптап келіп ұстап алды. Қауіптенді білем. Екі әскер екі қолымнан ұстап сыртқа шығарды. Анадай жерде әжетхана тұр екен, алып барып, алып келді. Жырқ-жырқ күліп жүр. Елегем жоқ, ұялатын бет те қалған жоқ. Үһ деп кеңіп қалғаныма мәзбін. Жолда пойыз жолаушыларды түсіріп кетіп, рельс ауыстырып келетін бір жер бар екен.
Қасымдағы кісі мені ертіп түсіріп, кафеге алып келді. Құтты болсын! » деді. Толқып кеттім. Қуанып тұрмын. Сол жерде мені Алматыдан күтіп алатын Табысбек досыма таксафоннан телефон жалғадым. Ана кісі жалғап берді. Анау кісінің карточкасымен соғып тұрмын ғой, қайта жалғатқанға ұялдым. Бірақ « мен тағы адасып кетпейін, басқа Алматыға кетіп бара жатқан жоқпын ба? Пойызға мінген сон, да сол ой маза бермеді. Ана кісіден жадағайлап сұрап едім, « бұл екінші Алматыға ғана барады, қам жеме, сол жерден күтеді өздері де » деп, күмәнімді сейілтіп тастады. Пойыз Алматыға жақындағанда күн шығып келе жатыр еді. Жұрт әлі ұйқыда болатын. Алатау көрінді. Айтпауға мүмкін емес. Айтып келем, көзімнен тарамдалып жас ағып келеді. Жүрегімді шаттық кернеп, аласұрамын. Пойыздан түсіп жан-жағыма алақтап тұрғанымда, Табысбек пен Бейсен досым жүгіріп келе жатыр екен, құшақтап, кезек көтеріп ерекше қуанышпен қарсы алды. Менде ес жоқ, мәзбін. Жеттім-ау, әйтеуір! Бұл 2004 жылы наурыздың жиырмасы еді. Мүсіні бар, жап-жақын жерде » дейді. Қызық, сол бір сезім қызық болды.
Мұқағалидың мүсінін көрген кезде денем суып сала бергендей сезілді. Мұқағали менен өз алдына бөлек әлем, бөлек адам, тіпті мені білмейтін де, танымайтын, өз алдына жүрген, өз алдына өмір кешкен, өлген, маған түк қатысы жоқ адамдай сезіліп кетті. Сөйтсем, мен өзімді, өмірімді Мұқағалимен біріктіріп алған екенмін ғой. Ол менің күнделікті өміріме қатысы бар адамдай тұтасып, тұлғаланып кеткен екен. Қалай? Білмеймін, қазір де жеткізіп айта алып отырған жоқпын. Соны Алматыдағы мүсініне келгенде аңғардым. Қызық. Табысбек те, Бейсен де жатақханада тұратын сту­дент. Күзеттегі апайға қайта-қайта барып жүріп бір кезде кіргізді, әйтеуір. Жуынып-шайынып, ауқаттанып алдық. Жатар орын жағы қиын екен. Басқа бір жерге барып жататын болып сыртқа шықтық. Барсақ, ол адам жоқ екен. Тездетіп терезеден кірдік. Тар бөлмеде екі темір төсек тұр екен. Көп адам жатып тозғаннан ба, торы созылып кетіпті. Жатқан адамның бөксесі жерге тиеді. Төргі төсекте Ырысбек жатыр екен. Тура ауға түскен балық секілді, тордың ішінде жатқандай.
Алда Мұхтар Мағауин, Мұхтар Шаханов, Тұманбай Молдағалиев, Фариза Оңғарсынова, Жәркен Бөдешұлы, Қадыр Мырза Әлі, Бекболат Тілеухан, Секен Тұрысбектей тұлғаларды көру, амандасу армандары тұр еді... Өміржан, Тоқтарәліні кездестірем деген ой үш ұйықтасам түсіме кірмеген кез еді ол... « ҚАЙТЫС БОЛҒАН » ҚАЛЖЫҢДАР Дәуір тегершігі тағы бір айналғанда осы күні ішек-сілеміз қатып күліп отырған әзілімізге жай ғана езу тартып немесе мырс етіп, тіпті күлмей де қоюымыз бек мүмкін. Неге дейсіз ғой? Бала күнімізде дастарқанға жиналған әжелер өзара әзілдесіп, күлісіп жырғап отырушы еді. Сонда көбінің айтатын әзілдері « анау Гүлсім байқамай қайынағасының атын айтып қойыпты, пәленнің келіні енесінің атын айтып қалыпты, сөзден сөз шығарып байқатпай аузына салып жіберген қайындары екен » деген секілді әңгімелер. Соған қарық болып күлетін. Тіпті мына бір оқиғаны біздің ауылда білмейтін адам жоқ. Құсайын деген ақсақалдың келіні автобуспен қалаға барыпты. Жолда бензиннің иісінен жүрегі айнып лоқсиды ғой. Аңғал келін сол оқиғаны айтып отырып, « жүрегім айнып, құсайын, құсайын десем құса алмаймын » деген екен. Айнала отырғандар ду күлгенде келіншектің беті қызанақтай қызарып кетіпті.
Сол әңгіме тәмсіл боп елге тарап, Құсекеңнің келіні Әймен бүкіл жұртқа танымал болып еді. Оны тіпті біздің ауылда апалар әлі айтып күліп отырады. Себебі өздері әлі күнге атасының, енесінің, қайын ағасының аттарын атамайды. Тіпті кейбіреуі бір әрпі ғана өзге адамдардың аттарын да айтпайды. Мысалы, менің әжемнің аты Жамбы. Анам сол кісінің аты айтылып кетеді деп жамбасты « шұңқыр жілік » дейді. Бір апайымның атасының аты Тастақбай. Апайым және оның бүкіл абысындары « тас » деп айтпай, тас атаулыны « қайыршақ » дейді. Ол ауылдың тасты қайыршақ деп айтатынын бүкіл ауыл біледі. Қайындары қалжыңдағанда сондай сөздерді айтуға мәжбүр болатын әңгімеге тартып, байқамай айтып қалса мазақтап, әзілдеп жатады. Тіпті пысықтары сол айтып қалғаны үлкендерге жетпес үшін жеңгелерінен ауызбастырық алып та жатады. Бірде Талдықорғандағы көші-қон бөлімінде істейтін бір кісіден осы тектес бір әңгіме естіп, көңілім алабөтен әсерге бөленіп еді. Талдықорғанның Қарабұлақ кентіне Қытайдан көшіп келген жас келіншек құжат шаруасымен қалалық көші-қон бөлімшесіне барыпты. Бір кезде күйеуінің фамилиясын айтуға тура келеді. Бірақ айтуға болмайды. Келіншек енді төрт жасар ұлына « атаңның атын айтып бере қойшы » дейді.
Қырсыққанда ол да аузы үшкірейіп жар сүзетін бұқадай көзінің астымен ( жатырқаса керек ) полицияға қарап сызданып отырып алыпты. Жазып бере қойғанға өзі төте жазумен оқыған, Қазақстанға жаңа келген келіншек кирилше жаза алмаса керек. Кезегін соңындағыларға беріпті де, кетіп қалыпты. Ой, Алла! Не риза боларымды, не таңғаларымды білмей, мырс-мырс күліп басымды шайқай беріппін » дейді әлгі көші-қон полициясының қызметкері. Жаңа түскен келін сол әулеттің үлкендеріне ғана емес, кішілеріне де ат қоятын. Қайын сіңлілерін « еркем » деп, кенже болса, « кенжем », « ақкенже » деп шақыратын. Осы жай ғана ат тергеумен, қайын-қайынсіңлілерін еркелетіп шақырудан қанша әулеттің келіні келген жеріне тастай батып, судай сіңіп, берекесі артты екен деңізші!.. Өзгерген салтпен бірге қарым-қатынас, қарым-қатынаспен бірген болмыс, болмыспен бірге қалжыңдардың өзі « қайтыс » болады екен ғой. Әлдеқайдан құйындай ұйытқып соғып өтетін осындай бір ойлар келген кей сәттерде құсайын деп құса алмай қиналған Әйменге күлген әжелердің күлкісін сағынасың да қоясың... ҚАРАМАННАН ШЫҚҚАН ҚАЙЫРШЫ Бидәулет тумысынан кедей адам еді. Бала күнімнен көз алдымда. Шошаңдаған бес ешкісін айқайлап ары қуып, бері қуып кіжінетін де жүретін.
Кейін үлкендердің әңгімесінен естуімше, арғы аталары да иіні жарып тон кимеген, тақымы толып ат мінбеген адамдар болған секілді. Оны бір жылы жазғытұрым жалданып Масғұттың үш жүз қойын төлдеткенде Бидәулеттің өзі де айтыпты. Жеріген қой, жағызған қозы дегендей егіздете топырлап туып жатқан қалың төлді игере алмай кеткен Бидәкең: « Осы жүнді жауды жүзге жеткізе алмай жеті атам күйіп кетіп еді, осылар қалай мың қырылтып айдап жүреді осы? Құдай-ау, мынаның малының қысыр қалған бірі жоқ па? Енді текесі лақтап, қошқары қозылайтын шығар! » – деп күйінген екен дейді. Сол Бидәкең туралы әңгіме ғой бұл. Қорасының алдында өзінен-өзі зіркілдеп тұрған Бидәулетке бір күні көршісі әрі құрдасы құнаш жақындап келіп, әдеттегіден өзгеше бәсең үнмен сырласқысы келген адамдай жақын тарта сөйлепті: – Бидәк, осы саған көптен бері бірдеңе айтайын деп жүр едім, – дейді ғой. Болар-болмас нәрсеге сонша ашуланып, елуге жетпей әшейін бір шарқая шалға айналып барасың. He болып жүр осы саған? Балалар жас, бұл кедейлік адамды титықтатып тамтығына жетеді екен ғой, жалығып кеттім тіпті, – деп оның да тізесі дереу бүгіле кетіпті сонда. Онан да жатың жақсы.
Бидәкеңе туыстары көмектеспейді емес, көмектеседі екен. Бірақ дәл бергенін бұлдамаса да, анау-мынау тірлігіне жәрдемге шақырады ғой, соған өзі қияңқы, қырыс адам кейде шамырқанып, істесе де күңкілдеп, бұрқылдап жүріп істейді екен. Оның Құнашқа « жақыныңнан жатың жақсы » деуінің ар жағынан бір бәлелі ой бас көтеріп келе жатыпты. Оны ол кезде құрдас көршісі де, туыс жақындары да білмеген. Ол уақытта, Бидәулет екеуміз туып-өскен Алтайда « қазақ қайыр сұрайды », « қазақтан қайыршы шығады » деген ой жан баласының түсіне кірмеген. Алайда анда-санда өзге бір ұлттың өкілдері мойнына дорба салып, ел аралап қайыр сұрап жүретін-ді. Сақалдары кеудесін жапқан қария кісінің қайыр сұрап жүргенін көргенде таңырқап әрі қорқып « қайыршы келе жатыр » деп қашушы едік. Ал, олар ешбір қазақтың үйінен құр шықпайтын. Бірі асқа тойдырып, бірі ақшасын салып беріп, қонақтай аттандырып жатушы еді. Осы жағдайды көріп-біліп жүрген Бидәулет албастының ойына бір күні жамандық түсіпті. Осы ойына іштей бекім жасаған сайын шақырғанның жұмысына бармай, өзінен-өзі шалқақтапты. Өз жоспарынан өзі зәрәзап болыпты.
Содан, не керек, тағы бір туысы қайта-қайта жәрдемге шақыра берген бір күні « бұл да сол былтыр күзде берген ақсақ тоқтысын бұлдап отыр » деп шамданған Бидәкең ойындағы әлгі шаруасына шарт бекініпті. Талай-талай оқталып тартынып қала бер­ген, тартынып қалған соң тағы мазасыз күй кешкен ол, бұл жолы бастамасам, Бидәулет атым өшсін деп, өз-өзіне серт етіп, орнынан секіріп тұрыпты. Бірақ судың да кез келген жеріне қойып кетпей, ыңғайлы жерінен түсу керек қой. Оны енді жыл бұрын ойлап қойған екен. Қайыр сұрауды өз ауылынан бастаса елдің бәрі күледі ғой, « ойбай Бидәулет жынданып кетіпті » деп қашатын шығар, кім біледі. Сондықтан қоңыр күздің бір күнінде оюының тамтығы ғана қалған ескі қара қоржынын сол иықтан қиғаштай оң мықынның тұсына салып алып, өз ауылынан кейін тағы үш ауылды артқа тастап, тоз-тоз боп төртінші ауылдың шетіне ілініп, « биссіміллә » деп бастайды ғой. Ол кезде, иә қазір де Бидәулет екеуміз туып-өскен сол ауылда ешкім үй сыртынан айқайламайды. Тура келіп есіктің тұтқасынан тартып ішке енеді. Әсіресе ауыл ішінің адамдары сондай емін-еркін араласады.
Шаруасы болса айтып, шаруасы болмаса отырып шай ішіп, өзге де кісісі көп мол дастархан болса ары-беріден әңгіме қозғасып дегендей сағаттап отырып қайтады. Енді бізден кейінгі төртінші ауылдың салты өзгеше емес қой, Бидәулетіміз шеттеу тұрған бір үйдің ашық жатқан қақпасын ақыре-е-ен ғана аттап кіріпті. Аттап кірсе, бес-алты адам ауладағы тәпшан тақтайда малдас құрып шай сораптап отыр екен, бұ кісі ассалауды соза қоя беріпті, отырғандар шетінен әлик салыпты. Сонымен не керек, « келіңіз, келіңізбен » кеукеулеп төрге бірақ шығарыпты. Күзді күнгі қою сүттен қатқан күрең шайды екі қауып ұрттағанда қаншама жерден жаяулап қақтығып келе жатқан Бидәкеңнің жұқа шекесі шып-шып терлепті. Енді қазақ жөн сұраспай отыра ала ма? Бидәулет саса бастайды. Сонда әлгі еңгезердей дәу орнынан іркіле қозғалып кеп Бидәулетті құшақтап қайта амандасады. Отырғандардың барлығы табысқан туыстарға кеукеу айтып мәре-сәре, еңгезердей қара мәз-мәйрам. Бидәулет жан-жағына қарап жапақ-жапақ етіп ерекше қуанған болып ол отырады. Бұлар сөйтіп қауқылдасып жатқанда иығына сүлгі салған ұл бала келіп, өзінің оң қол жағынан жағалатып қолға су құя бастайды. Әне-міне дегенше ет те келеді.
Буы бұрқырап алға келген үлкен табақтың Бидәулетке қараған жағында төңкеріліп жуан қойдың жамбасы жатыр. Бәрі Бидәулетке қарайды. Отырғандар үдірейе бәрі қарап қалған. Мойынтамырлары адырайып қызарып кеткен Бидәкең бір кезде барып « Құдай жарылқасын, Аллаһуакпар » деп демін үзе ауыр күрсініп бетін сипайды. Құдайы қонақтың мына күйіне қарап « Аллаһуакпардың » аман-есен шыққанына шүкір деген­дей отырғандар да бір-бір терең тыныстапты. Енді қайтсін, ауылында да қайбір алдына табақ тартылып күнде бата беріп жүрген адам дейсің, жат жерде, қапелімде, жаңағыдай жағдаймен жүргенде, батаға осы да жарайды да. Сонымен, еркек қойдың жамбас майын ортан жіліктің ойынды етімен қабаттастыра тау жуасы туралған тұздыққа малып-малып қарбыта асап отырып Бидәкең неше түрлі ойға беріліпті. Шындығында, құдадай күтіліп отырған мына қалпын қайыршылыққа қиғысы да келмей қалыпты. Жәй ғана тамағын ішіп, басқа жаққа кетіп бара жатқан адам ретінде аттанып кеткісі келіпті. Оған неше жылғы теперіш, былтырдан бергі ой қайтадан қайырып әкеп қайыршылықтың даңғыл жолына сала беріпті. Арпалыспен отырып ас желінеді.
Оң қолынын, бес саусағын бес-алты рет салғанда ала жаздай қусырылып жүрген қу тырнағын былқылдатып жіберген еркек қойдың қолға жұққан жамбас майын сүрткісі келмей біраз отырған Бидәулет сәл ғана сәтке естанды бір рахат күй кешіп барып майлыққа қолын созады. Дастархан басындағылар енді таудың қызылбұйра аршасымен ықылық ата отырып тіс шұқып, құдайы қонақтың әңгімесін ары қарай сұрайды ғой. Бидәулет тағы біраз үнсіз қалады. Ол үнсіз қалған сайын бәрі « не дер екен, не ғып жүр екен » дегенге онан сайын аңсарлары ауып қадала түседі. Әлі сол баяғы арпалыстың біріне жеңдіре алмай отырған Бидәулет төменге тартып, ішіне түсіп кеткен үнін зорлана шығарып: – Мен жөнімді айтайын... мен қайыршымын, қайыр сұрап жолға шығып едім, – дейді. Отырған жұрт ортасына жай түскендей бір-біріне ошарыла қарайды. Сөйтіп барып қайыршыға бір, қара дәуге бір қарайды. Өзі қара түсі онан сайын қарақошқылданып, түрі түсініксіз бір қорқынышты көрініске айналып кеткен дәу орнынан атып түрегеліп, Бидәулеттің кеңірдегінен бір-ақ алыпты. Кеңірдегін бір сығып, екі жағасынан қымқыра ұстап тік көтеріп: « Қайыршысы несі, иттің баласы! Бүкіл қазақтан шықпаған қайыршы енді Қараманнан шығайын деді ме?
Тап бүгін сені мылжалап өлтірмесем әкемнен тумай кетейін, Қараман түгілі қазақ болмай кетейін! » – деп сілкілегенде Бидәулеттің аяқ-қолы өлі адамдыкіндей ебедейсіз ербеңдепті. Жұрт арашаламақ болса да, жараған бурадай жапырған қара дәу ешкімге бой бермей, Бидәулетті қақпадан сүйреп алып шығып, көкала қойдай қылып сабап, желкелеп отырып үйіне алып кетіпті. Құрақ ұшып « құдайы қонақ » күткен үй үрпиісіп қала беріпті. Ертеңінде бұл ауылдан екі атқа екі қой өңгерген екеу Бидәулеттің ауылына тартыпты. Кешегі қара дәу ашуы бір арындап кетсе айнала ауылын алақанында бүріп жіберетін айтулы азамат екен. Бидәулеттің бүкіл туыс ер адамдарын шақырып алып көздеріне шұқыпты. Мына арам сідік күллі Қараманның сүйегіне « қайыршы » деген мөр басып бере жаздады ғой! Енді бұлай істесе мұның ғана емес, айтпады демеңдер, екі-үшеуіңнің бастарыңды кесіп суға лақтырам! » деп ақырыпты. Содан не керек, қара дәу екі күн жатып, туыстардан жиырма шақты ұсақ малды Бидәкеңнің қорасына қамап беріп, ауылына аттанған екен. Ел ішінде әңгіме жата ма. Бұл ауылдан қара дәу кеткенше ол ауылдағы оқиға да жетіп үлгеріпті.
Малға толып қалған қорасының есігін бекітіп жатқан Бидәулетті көрген Құнаш құрдасы анадай жерден айқайлап: – Ау, Бидөк, амансың ба? Сен бір сапарға шығып келді дей ме? Не дұрыстап өздерің бермей, не елден алғызбай діңкені құрттыңдар ғой. Бұл қазақтың ішінде қайыршы болып та жан баға алмайды екенсің, – деп қарқ-қарқ күледі дейді Бидәкең. Бүйтіп сапарлап кететініңді кім білген. Ел ішіне жеткен сөз енді жата ма? Бидәкеңнің әлгі ісі « Бермесең Бидәулет құсап қайыр сұрап кетем », « Бидәкеңше қайыр сұрап қалмайын » деген секілді тәмсіл болып жұрт аузына ілінеді де кетеді. Енді оған тоқтау бар ма? Төрт-бес жылдан кейін баяғыда « құдайы қонақ » болған ауылдағы оқиғаны Құнаш құрдасына басынан аяғына дейін тәптіштеп айтып берген Бидәулет дәу қара туысына сыртынан рахмет айтып, « мыналар мені малдың басын құрай алмайды » дейді, малдың басы топтанса құралады, екі ешкі, бір тоқтыдан мал құрала ма екен? » деп күледі екен.
Сол туысыңның ауылына барып қалсаң бір түрлі болатын шығарсың ә, десем, Бидөгім: « Түйе пішкен жеріне жоламайды дегендей, содан бері ол ауылға кірмек түгіл маңына жолмай кеттім » деп ыржың-ыржың етеді, – деп әңгімелейді Құнаш құрдасы. Осыдан үш жыл бұрын ауылға барғанымда көрдім, сөйткен Бидәкең қойының санын « жеті атам жеткізе алмады » дейтін жүзге де жақындатып қалыпты. Ендігі жеткізген де шығар... ҮЛКЕН ЕТІК БИІ Екінші сынып оқимын. Сол кездің өзінде айналадағы кешкі ойын-тойдан қалмаймын, әй. Кімнің үйінде түнгі ойын ( вечер ) болғалы жатқанына құлақ түрік жүреді. Қар шеті енді сөгілген – наурыздың кезі еді. Рахымбек дейтін сорайған, ағаларыммен сыныптас болса да менімен бірге жүретін, ойын-той десе жан-жүрегімен жанып тұратын, қысқасы, маған сай жаратылған бір бала бар еді. Шылқа су болған жалғыз аяқкиімімді пешке жайып қойып, башбайды қайқайтып үйде жатыр едім, сол жетіп келіпті. Жарқын деген менің ағам. Істің жайы былай екен: Жарқын осы күнгі Нұрлан жеңгеме сөз салып, ол мақұлдық берген екен.
Сол кездегі мода, дәстүр бойынша келін алатын ауылдың қыз-жігіттері жиналып, қалыңдықты ауылға шақырып, бір жас отауға қонақ қылып жібереді. Ән айтылып, би биленіп дегендей қызық думан жасайды. Мынау дәл сондай кеш екен. Басында « мен қалай ерте білмей қалғам, ә? » деп біраз қайрандап отырдым да, баруға ыңғайлана бастадым... Пешке жаңа жайған көк шылқа су аяқкиіміме қарасам, « мені таңертеңге дейін қинама, сабаққа барарға дейін кепсем рахмет айт » дегендей сазарып тұр. Әркімде бір ғана аяқкиім, онысы өздерінің аяқтарында. Жә, енді не қылмақ керек? Шаруа маңызды. Бәсе, өзім де ойлап жүр едім. Шай ішіп отырған келіншектердің « Жарқын Нұрланға сөйлесіп жүр екен » де­гендей бір шалаңғырт әңгімелерін құлағым шалып қалған секілді еді. Іс сәтіне басып, « ондай болса жақсы болар еді » деген ішкі тілегім де орындалған болып тұр ғой... Жалаң аяқты жасырар қуыс нәрсе таппадым. He ғып құрып қалған бәрі!? Ашу мен асығыстық қысып барады. Бір кезде қайқыбас төсектің астына үңіліп едім, қонышы үңірейіп шешемнің етігі жатыр екен. Суырып алдым.
Әйтеу, екі аяққа екеуі дегендей түгел екен. Қоңылтаяқ киіп қалып едім, қонышы тіземе келді. Тәуекел! Бір жақсысы, ешкім көрген жоқ. Дырп-дырп басып, ұзынсирақ Рахымбекке ілесіп шыға жөнелдім. Өтейдің үйі сонша алыс емес еді, сонда да қоңылтаяқ киген жаздық етік аяқты қарып кетті. Башбайларымды бүгіп-бүгіп жіберіп, кең етіктің ішіне аяғымды арлы-берлі ысқылай ба­сып, бүлкек желіспен жеттік, әйтеуір. Жетуін жеттік қой, ендігі мәселе үйге кіру. Мұндай отырыстың кейбірі жұмсақ, кейбірі қатаң болады. Ұсақ балаларды қуып шығады көбінесе. Әсіресе ауылдың жас мұғалімдері болса, онда жағдай қиын. Есіктен сығалап-сығалап қойып ауызғы бөлмеде күзет секілді сықырлап, арылы-берілі жүресің отырыс аяқталғанша. Сығалаушы мұғалім сыртқа шығуға ыңғайланса белгі береді. Ондайда бәріміз тырым-тырақай жан-жаққа қашып, бұрыш-бұрышқа тығылып немесе далаға шығып дегендей жоқ болып кетеміз. Адамы аз болған кей отырыста кіріп кетіп, шақырылған қонақтай соңына дейін саспай отыратын сәттер де бо­лып тұрады. Ауызғы бөлмеден Рахымбек аңыс аңдап еді, мына отырыс жайбарақат секілді. Енді кіру сәтін орайластыру керек.
Бәрі тамаққа отырған кезде кірсек, көздері бізге түсіп назарға оңай ілініп қаламыз ба деп, би басталған сәтті күттік. Бір кезде би басталды-ау. Бұрынғы « Қара жорға », « Жорға аю » деген секілді домбыра күйіне билеу модадан біржола қалып, магнитофонда кассетаның музыкасына билеу кең жайыла бастаған кез. Қос тізені кезекпен бүгіп, серпе жазып, серпе жазып бір орында изектеп тұруды « сіңір тартып билеу » дейтін. Бір-біріне қарсы изектеп жақындай кеп, лып етіп арқамен айналып өтуді ауылдағылардың бәрі еркін игере қоймаған. Сағатбек, Жарқын ағам, Кенжақандар ортаға түсіп жылдам орын ауысып, құйындай ұйытқып, шыр көбелек айналғанда қалғанының қарап тұрып бастары айналатын. Кейде тіпті екі қолды артқа ұстап сыңар өкшемен сырғи айналғанда қалған қатқан ағаштардың сілекейлері шұбыратын... Қош, сонымен осындай бидің тұсында балағынан өрт кеткендей өне бойы өрім-өрім ұзынсирақ Рахымбек екеуміз көп ішіне кірдік те кеттік. Дастархан шетіне іліне бере ауызға екі кәмпитті қатар салып, бір уысын қалтаға басып үлгердім. Көңіл жай. Әлгі жеңге болатын қызға қарап қоям, билеп жүр. Жеңгесініп әзілдесем бе, қазір шай ішерде шай алып берсем бе деген ой да бар.
Қанша дегенмен, бұдан былай біздің үйдің адамы болады ғой, көп ішінен жақын тартып, жаным езіліп барады әшейін... Би бірінен соң бірі жалғасып қызып жатыр. Ептеп еліге бастадым. Шет жағына кеп бір-екі рет мойынымды қылқыңдатып көріп едім, жобаға келіп тұрған сияқты. Биші Сағатбектің « ең бастысы, мозикаға дұрыс ілесу керек » деп басқаларға би үйретіп жатқанын алдыңғы бір отырыстарда көргем. Менікі дұрыс ілесіп тұрған секілді. Өз-өздерімен болып жатқан соң ба, бізге « тәйт » дейтін ешкім көрінбеді. Бұл да Құдай бере салған жайлы отырыстардың бірі болды ғой деп, еркінси бастадым. Неге екенін, жақсы билей алатыныма толық көзім жеткендей бір асау сезім бойымды кеулеп алды. Қазір бір керемет билеп кетсем, бәрі таңғалып, « мә-ә-ә мынауың керемет қой! » десе, сонда жеңгеміз менің өзі келетін үйдің баласы екенін білсе, « о, келе ғой » деп кекілімнен сипап ( ары қарай тағы қандай сыйлықтар болатынына қиял жетіңкіремей ), содан кейін отырыс аяқталғанша еркелеп, емін-еркін жүретінімді ойлап үлгердім.
Сөйткенімше болған жоқ, ойыма ортаға түсіп билеу түсе кетті... « Ең бастысы, мозикаға дұрыс ілесу керек! » Дөңгеленіп изектеп тұрған топтың ортасына екі жерді сыпыра, тарпи басып, мойынды қылқыңдата қырындай кірдім. Ауызғы бөлмеде байқамаппын, мына бөлменің едені жап-жалтыр цемент екен. Енді қырсықты қараңызшы, әлгі қонышы қос тізені қауып тұрған қара етіктің өкшесіне қаққан темір нәл бар екен, жалтыр цементке тигенде шақ-шақ ете қалды. Өзімше бүгілген тізені серпе жазып сіңір тартып билеп жатырмын. Темір нәлді тоңған өкшені жалтыр цементке қадай ұрғанда дауысы бөлекше шықты. Әлгі өздері « дұрыс ілесіп » билеп жатқан музыка ырғағынан жаңылып қалды-ау деймін, абдырап қалғандай болды. Мен әйтеу бастағаннан кейін деп ары қарай « шақылдата » түстім. Бір кезде билеп жүрген ағамның көзі маған қадала кетті. Қапелімде қыран мен қоянның көзі түйілісіп қалғандай күй енді. Ежірейе, ажырая қараған оқты көз. Бәрі түсінікті. Бірден тұра қашатын емес, билей-билей шегінейін деп шетке қарай ысырыла бергенім сол еді, ағам тура сүтке тиген күшіктей ғып желкемнен сығып ұстап, сыртқа қарай ала жөнелді.
Тысқа шығарды да, тура сол күшік лақтырғандай есік алдындағы үюлі қарға лақтырып жіберді. Қонышымнан кірдім қарға. Қонышымнан дегенім тіземнен дегенім екенін түсініп отырсыздар ғой. Сырт киімімді алып Рахымбек келді бір кезде. Жаңа ғана жарқылдап билеп жүрген адам, бір сәтте мына халге түсу деген оңай ма, булығып біраз тұрып едім, тоңа бастадым. Қайтқаннан басқа амал жоқ... « Жарқын ағам мені жалтыр мұзға лақтырды » дедім шешеме. Бір күн өткеннен кейін-ау деймін, оянсам таңертеңгі шай ішіліп жатыр екен. Анам ағама ұрсып отыр: « Жамбасы сынса қайтесің, адам лақтырғаны несі? He қылады екен, үсіп өлсе қайтесің далада? » Ағам үндемей шайын ішіп отыра берді. Ағамдікі де орынды шығар деп қоям сонда. Анау жеңгеміз « баратын үйімде бір жынды бала бар екен » деп ойлап қалмасын деген шығар, кім біледі... Айтпақшы, алғашқы биім осылай сәтсіз басталған соң ба, содан кейін би дегенге беттемей кеттім. Мүлде. Қазір тойларда билей бастасам болды, темір нәлді жуан етік есіме түсе кетеді де, өзімді ыңғайсыз ербеңдеп тұрғандай сезіне бастаймын.
Содан шет жағалап өтірік бүлкілдеп біраз тұрам да, орныма жайғасып, немесе сыртқа шығып кетем. Алғашқыда сәтсіз басталған шаруаның бір шалғайы жиылмай-ақ кететін секілді ғой өзі... АПАМ ТІККЕН АҚ ДАМБАЛ Үлкен Шіңгілдің жүйрік басындағы жәннат жайлау Білеуті-Құжыртыға ел енді жетіп отыра қалған кез еді. Орта жайлаудың шөбін тулақ сүйреткендей тақырлап барып төр жайлауға дүрк көтеріле көше жөнелген елдің жыл он екі айдағы ең бір естанды ра­хат шағы осы. Шалғыны кереге жайдырмай, бітік шығып, жайқала өскен соныға ауызы енді ғана ілінген мал атаулы ілгері баса алмай, өріске де ұзамай, іркіле тоқтап, іргеден жұлып мамырлап жатып қалады. Семіздікті былқ етпей көтеретін жалғыз жаратылыс деп мақтайтын қой жарықтықтың өзі « ойпыр-ай, мә-ә-ә, мынау деген не ғажап, сендер қалай жеп жатсыңдар » деп бір-бірімен қуана қауқылдасқандай аузы толы көк өрім шөпке қақала маңырап, мастанады. Мен атам мен апам бауырына салып алған Халық деген еркесі едім. Біздің үй әулеттің ең үлкен қара шаңырағы.
Сондықтан судың ең басына біздің үй, одан төменірек атамның інісінің үйі, одан ары таман оның інісі Қозыбай шалдың үйі дегендей, ретімен ақ шағаладай болып тізіліп үлкен аңғарды жағалай жиырма шақты үй отыра қалады. Қанша ерке болғаныммен бұлжымас бір міндетім бар, ол – бұзау жаю. Күллі дүние күйіп кетсе де былқ етпейтін апам бұзау еміп қойса бітті, шақ-шәлекейімізді шығарып, айналасын бидайдай қуырады. Тіпті жайшылықта суық жүзін сыртына салып, бір қарап-ақ жым қылатын атамның өзі міңгірлеп қалады. Дәл сондай күні жүзі майырылған айбалтадай айбары қайтып, жуаси қалатынына ызам келетін. Күнде қырық күн шөлден келген сандал атандай соза сораптап, асықпай ішетін шәйінің де дыбысын шығармай қылқ еткізіп жұта бере ме, қайтеді өзі. Ол уақта 9-10 жастағы бала деген бәрін байқайды емес пе, әйтеу, сонысына қайранмын. Апамның сондағысы құрт пен май ғой баяғы. Жайлаудан ойға түскенде « апамның құрты », « апамның майы » деп қаладағылар жан-жақтан ағылады. Бір күн сиыр емсе соларға жеткізе алмай қалам дей ме екен, әйтеу, біздің үйде бұзау ему деген үлкен оқиға. Жә, оны қойшы. Ақ дамбалдың әңгімесіне көшейін.
Ол кезде біздің ауылдың ауына бүгінгідей шаппен шап болып жабыса кететін үшбұрыш базар дамбал жете қоймаған еді. Балалардың өзіне түрлі матадан балағы қызыл асығыңа дейін жететін шалдардікіндей ұзын дамбал тігіп беретін. Оның өзінде бір балада біреу ғана болады. Анда-санда жуылып қалған түні жарқыраған саныңды кіндігіңе таман тақаңқырап, иіріліп жатып ұйықтап кетесің. Таңертең ояна бере түнде теуіп тастаған көрпешеңді лып еткізіп жамыла қоясың да, әлі ұйықтап жатқан адамдай біраз жатасың. Сөйтіп, жуа-жуа бір дамбалым бұтымнан іріп түсіп қалғанда, апам су жаңа ақ матадан үлкен дамбал тігіп берді. Белін бүріп, оған бау өткізді. Содан кейін екі санына екі үлкен қалта салды. Бәлен жас жасап тастамасам да, дамбалға қалта салғанды көрмеген екенмін. Кейін де отыз жылдай жасап келем ғой, қалталы дамбал дегенді, әй, көрсем бұйырмасын. Бар, төменгі ауылға барып дамбалыңа байғазы сұрап кел. Түс ауып барады, ертерек қайт, бұзауың еміп қоймасын » деді. Сөйтсем, апам жарықтық ол қалтаны бекер салмаған екен ғой, соның алдында ғана Қозыбай шал қалаға барып базарлап келген.
Атасының баласы су жаңа киіміне байғазы көрімдік сұрай бар­са, қалтасын тәттіге толтырып жібереді дегені екен ғой. Ол кезде кәмпиттің тапшылығы деген сұмдық еді. Қыдырып келген үлкен кісілер қалтасынан бір кәмпит алып берсе, үйіңнен кеткенше атын арқандасып, қолына су құйып зыр жүгіріп қызмет қыласың. Сөйтіп, ұзындау тігілген ақ дамбалға қызыл матадан жадағай бау өткізіп, кіндік тұстан шарта байлап, « ал бара ғой » деді. Жаздың май тоңғысыз жәйлі шағында кіндіктен жоғары лыпа да ілмей, жалғыз дамбалмен құлдиға қарай құлдыраңдай жөнелдім. Желе жүгіріп, жіти басып шатырдай боп төменгі ауылдың шетіне іліндім. Кіре қалған үйім бірден ұқты. Байғазы бергеніне қуанып қалғаныммен, үйдегі дастарханда да үйіліп жатқан ірімшікке көңілім онша көнши қоймады. Сыртқа шығып балалармен біраз ойнап, ірімшігімнен бере жүріп, оны да тауысып қойдым. Енді үйге қайтуым керек-ау дегенге таяғанда Қозыбай атамның үйіне кірдім. Байғазының көкесі сонда болды. Ол үйдегі апамыздың да қолы ашық, жақсы адам еді, жұдырықтай мұз қанты араласқан екі уыс кәмпитті екі қалтама әкеп салып жібергені. Жемей жатып екі ұртым сілекейге толып кетті. Жұтына далаға атып шығып, күтірлете шайнадым-ай шіркін.
Екі-үшеуін емін-еркін шайнаған соң барып зарығым басылып, енді ішінен таңдап алып, малтай бастадым. Айналайын ақ дамбалымның қалтасын сыртынан басып-басып қоям. Жіпсиген көздерін сұрана, өңменіңнен өткізе сұғанақтана қадап екі-үш бала келді. Жетім лақтай соңымнан қалмаған соң оларға да бір-біреуін бердім де, қалтам ортаймай тұрғанда бұл маңнан қарамды батырайын дедім. Күн де еңкейіп қалған екен. Үйге дейін де біраз жер. Бұзау да еске сап ете қалды. Жоғарыға қарай жорта жөнелдім. Жарықтық жайлаудың мінезін жан түсініп болмайды ғой. Шәйдей ашық тұрған аспанға бір қара бұлт үйірілді де, бұзау емген күнгі апамның түріндей қарақошқылданып барып әп-сәтте шелектеп жаңбыр құйды да кетті. Қайта қарағайдың шетіне де ілініп үлгерген екенмін, бір жуан қарағайдың астын паналап отыра қалдым. Жаңбыр басылсашы. Сағатқа жуық отырған шығармын, селкілдіп тоңа бастадым. Күн де кешкіріп барады. Тәттімен қатар бұзаудың уайымын жеп дағдарып отырғанымда жарықтық жаңбыр да толастай қалды. Орнымнан атып тұрып тоқал тұмсықты ай­нала бергенде, мөп-мөлдір боп сылдырай ағып жататын таяз су таудың бүйені жарылып кеткендей сап-сарыала боп төңкеріліп, арнадан асып долданып, жөңкіп, мөңкіп ағып жатыр екен. Сел түсіп кетіпті.
Әдетте арлы-берлі өтіп жүрген ұзын дөңбек көпірді үстінен аса шапшыған асау толқын сәлден соң оның өзін жұлып әкетердей солқылдатады. Ендігі бар ойым дөңбек орнында тұрғанда арғы жағаға өтіп алу болды. Бұзауға жетуім керек. Тәуекел деп аттың беліндей алып дөңбекке құшақтай жабысып алға жылжыдым. Ортасына таман барғанымда, бір толқын кеп белден төмен соғып өткенде екі аяғымды ербең еткізіп, ағынға бұрып әкетті. Құдай сақтағанда бір жуан бұтағынан мықтап ұстаған екем, жібермей қалдым. Бар күшімді салып тырмысып, тұтас денемді дөңбекке іліндіре бергенде тағы бір толқын кеп тура сегізкөздің тұсынан соққанда ақ дамбалым лып етіп жоқ боп кетті. Малтап жүріп абайсызда жұтып қойған кәмпиттей, лып ете қалды. Әй апамай, « тез барып қайт » деп таға салған жадағай бауы торғын мата екен, оның алдында да қалтама салған кәмпиттің өзін ұстап тұра алмай бірнеше рет сусып кеткен еді, енді міне, толқынға шыдас бермеді. Дамбал кетті. Кәмпит те. Соңғы рет қарап та үлгермедім. Ізім-ғайым. Жуан дөңбектің үстінде тыржалаңаш тырмысып ілгерілеп келем, ілгерілеп келем. Бүйірден бір неше рет бұтақ та соғып өтті.
Әйтеуір басыма ештеңе тимесе екен деп, оқ жыландай қақшитып, алға қарай тырмыса бердім. Мұндайда негізгі салмақ кіндіктен төмен тұсқа түседі екен. Қотыр дөңбек сызған жерлер ашытып әкетіп барады. Оған қарайтын жағдай жоқ. Ес кетіп, жан шыққанда дығдырым әбден құрып, сілелеп жағаға жеттім-ау, әйтеуір. Аман өткеніме қуанып сәл тыныстап отырғанымда дамбал да, дамбалдағы тәтті де, бұзау да бәрі қатар есіме түсе кеткені. Дөңбек тілгілеген шабым мен ішім удай ашып орнымнан тұрдым. Екі алақанымды айқастыра алдыға салып бүкшеңдей бездім. Кішкене белегірдің үстіне шыға келсем, сиырлар өрістен келе жатыр екен, бұзаулары маң-маң басып бірге келе жатыр. Күнде бұттарына сыймай шайқалып келе жататын қарасан келгірлердің желіндері жұдырықтай-жұдырықтай болып қушиып, өздері сидаң-сидаң етеді. Бұзаулары да бір армансыз емген екен, езулерінен аққан ақ көбік шөпке ілініп шұбатылады. Отыра кеттім. Енді не болдым? Не дамбал жоқ, не кәмпит, не сүт жоқ. Тоңып та кеттім. Үйге жүгіріп барғанмен, үйдегі ауа райы даладан суық болатыны өзіме аян. Үй жаққа үңіліп едім, атамның аты көрінбейді. Тым болмаса атам келген соң барайын дедім.
Жаңбырдан кейінгі болар-болмас желеміктің өзі жалаңаш денені қалтыратып жібереді екен, көзіме үйден алыстау дөңде ескі ағаш бейіттер бар еді, сол түсе кетті. Сәл де болса ықтасын ғой деп, солай қарай бүкшеңдеп жүгіре жөнелдім. Күн ұясына жақындағанда бойымды қорқыныш билей бастады. Бейіттің тұсынан үй де толық көріне қоймайды. Атам қай жақтан келер екен деп әлсін әлі ашыққа шығып қарап қойып отырам. Қас қарайып, көз байлануға таяғанда бір жақтан ат тұяғының дыбысы естілді. Ашыққа шыға келсем, атам екен. He дерімді білмей екі қолды алдыға сала қусырып, состиып тұра калдым. Маған жалт қараған атам « астапыралла! » деді де, атын ұрып-ұрып жіберіп ары қарай тұра шапты. Апақ-сапақ, бейуақ. Мен соңынан тұра жүгірдім. Сәл жүгіргенде-ақ өкпем күйіп бұралып жата кеттім. Атам жын-шайтаннан құтылғандай кішкене дөңестен асып, үйге қарай түсіп жоқ болды. Не боп кеткенін өзім де түсінбей қалдым. Атам емес пе әлде деп қоям. Сүйретіліп орнымнан тұрып жүре бергенімде атам маған қарай келе жатыр екен. Қуанып кеттім. Мынау не жүріс көрден шыққандай?
Киімің қайда? » деп атынан құлай-мұлай түсті де, мені жып-жылы өңіріне тығып ала қойды. Тамағыма жойқын бір өксік тығылып, тынысым тарылып, булығып бара жаттым да, тұла бойымнан бір ыстық ағын көтеріліп кеп екі көзден төгіліп-төгіліп кетті. Ып-ыстық, жалпақ алақанымен айғыздай алай да былай да сүртті, селдей ағылған ыстық ағын таусылып берер емес. Өксіген сайын толқынданып кеп домалайды. Алдына алып, жаздық жұқа шапанның екі өңірін қаусырып алды. Дамбалымды сел алып кеткенін тәптіштеп отырып айттым. Атам шошып кетті. Апам сыртта жүр екен, жүгіріп бардым да, атамның сеңсең ішігін тас бүркеніп жата қалдым. Суықтан кеп жып-жылы жерге кіріп кеткенде маужырап тез-ақ ұйықтап кеткен екем. Таңертең оянсам оттың басында атам мен апам шүңкілдесіп отыр екен. Қайтесің, өздері білсін, әкел деме, бірдеңеге ұрынып пәле болар, – дейді атам. Сол бір сәт мен өзімді есейіп кеткен үлкен жігіттей сезінген алғашқы сәтім еді. Сол сезім тұла бойымның әлдебір қалтарыс бұрышында сол күйі ап-анық сақтаулы тұрғандай. Орнымнан тұрғанда апам жалаң бұтыма шалбар берді де: « Бар, дамбалды тауып әкел.
Саған күнде дамбал тігетін мен мата өндіретін өкімет пе едім, тігіп берген дамбалға ие болмай, бар, ізде... » – деп шығарып жіберді. Ақ дамбалды іздеп тағы да жолға шықтым. Қара іске жан бергендей аяғым алға жылжымайды. Сөйтіп, нарау басып үш-төрт тұмсық айналып бір жазықайға шыға келіп ем, ақ дамбалым алыстан жалаудай жарқ ете қалды. Үлкен бір жалпақ тасқа жайған терідей керіп тұрып жапсырып кетіпті. Ауы керіліп жатыр ей, жарықтық. Әй қуанғанымды-ай! Жүгіріп барып қалтасын ақтардым. Бір қалтасында құмға араласқан екі-ақ кәмпит қалыпты. Соның арасында қалтасы мен ышқырына құмырсқа да толып үлгерген екен. Қалтаны аударып жіберіп жалпақ тасқа екі ұрып едім, жоқ болды. Өзі құрғап та қалған екен. Киіп алайын десем әлгі сусылдаған қып-қызыл торғын бауы құрғыр сол сусығаннан мол сусып, ақ дамбалдың ышқырынан да шығып кетіпті. Ақ дамбалдың балағын желкеме бала мінгізгендей салбыратып салып алып үйге қарай аяңдадым. Өзімді бір жоғалған малды тауып әкеле жатқан ересек адамдай сезініп, көңілім өсіп, ойыма әр қиырдан әрбір әндердің қиықтары оралып ыңылдап, масайрап әндетіп келе жатырмын.
Әлде мен шынымен сол ақ дамбалдың оқиғасынан кейін есейе бастадым ба, өзіме де түсініксіз. Жатарда ылғи « батырлығыңызды айтыңызшы » дегенде небір ерліктерін айтып жатып ұйықтататын атам жарықтық та сол бір бейіттен қашқан күннен бастап батырлығын да айтпай кетті. Ел етекке түскенде жан-жаққа ұзатылған қыз-қырқын, қала жастанған туыс-қиыстың бәрі біздің үйге келеді. Апам байқұс жаздай жиған қарын-қарын сарымайы мен қап-қап ақ жарма құрттарын үлестіре бастайды. Олар мәз. Жыл бұрын ұзатылған сүт кенжесіне « мынау саған арнайы алғаным, төр жайлаудың алғашқы шөбінің майы » деп қозы қарынына сірей толтырған сарымайды оңашада бөлектеп беріп жатқанын байқадым. Баяғы сол бұзау емізген уақыт қой. Сөйтіп ой жайлаған туыстар мәз-мейрам болады да қалады. Сондай кезде апам « ой, жалғыз мен алды дейсің бе, Халықжан екеуміздің алған құрт-майымыз емес пе! » дейтін. Шынымды айтсам, ол сөзге мен де мәз боп қалушы едім іштей. Жаздайғы бұзаудың азабы сол сәтте-ақ ұмытылып кете баратын. Есесіне, құрт-май алғандар менің оқу құралдарымнан тартып сатып әкеліп, базарлыққа байытып кететін. Беделім бес баттам боп отыратынмын марқайып.
Балалар есейіп, жан-жаққа оқу, жұмысқа кетіп, әлдебір той-томалақта бәрі жиналып, той тарқаған соң бір үйде өскен ең жақындар отырып бір шәй ішетін шуақты сәт болады емес пе әр үйде. Сондай отырыстарда естігені де, естімегені де « апаңның ақ дамбалын айтшы » деп жүріп « апамның ақ дамбалы » атанып кеткен әңгіме осы еді ғой. ШҰБАР КӘСТӨМ Ғашықтық деген қиын екен ғой, облыстық филормонияда ән салатын сұңғақ бойлы, аққұба қызға есім ауып ғашық болдым. Ән салғанда да эстрада, қыңқыл-сыңқыл емес, кәдімгі дәстүрлі әндерді ұзын қайыңдай ырғалта билетіп, солқылдата салғанда ұзына бойым шымырлап, құлағымнан құйылған ән тұла бойымды аралап, саусақ, башпайымның қара тырнағына дейін сыздатып барып тыным табады. Арғы бет Алтайдан келгеніме көп бола қоймаса да, өлең жазатынымды білген мәдениет үйінің басшысы сондай ойын-сауық кештерден қалдырмай шақырып жүрді. Өзгесін қайдам, менің өз рахатым өзімде, әлгі қыз ән салса екен деп тұрам. Ол да сылаң етіп шығады да, шыққан жерден домбыраны екі-ақ қағып әуелетеді шіркін! Маған ғайыптан қос қанат бітіп, ән мен бірге әуелеп, шарықтап, шалықтап кетем.
Аузым аңқайып, күрең тобылғыдай әлпетім қызылбұйраланып, онан сайын бал-бұл жанып сала береді. Неге екенін, осындай бір сәттерде жүзім сәбидей үлбіреп кеткен шығар деп ойлап қоям. Анау қыз да осындайда көз салса ғой... Армандар да ақырын-ақырын орындалады екен. Бір жолы облыста үлкен бір шара өтіп, соның аясында ақындар мен әншілердің біразы жиналдық. Сәмбі талдай солқылдаған әлгі қыз да бар, мен де санаттамын кәдімгідей. Оқымағанда Құдай-ау, біріміз ән салып, біріміз өлең оқитын болып тебіреніп-ақ жүрмін. Кеш бата қонақтар мейрамхананың үлкен залына, біз өнерпаздар кіші залына жайғаса бастадық. Қызға қарағанда алдына қарап отырғандай аса ерсі көрінбейді ғой деп ыңғайланып, оған қарсы орындыққа жайғастым. Шынында тиімді болды. Қызға тесіліп отырып алмасаң да, қарсыдағы әлденеге бұрыла қарап, мойныңды қайтадан қалпына келтіре бергенде көздің құйрығымен қыздың жүзін бір сыпырып өтеді екенсің. Кейде өзі басқа жаққа бұрылып, немесе жүзін сәл төмен сала бергенде көзіңді тура қадап, шаншып-шаншып аласың. Басында қарап отырғанымды біліп қоймаса екен деп отыр едім, біраздан соң білсе білсін, менің ынтық екенімді сезсін деп, жанарымды жылдам тайдырып әкетпей сылбыр қозғап, жаутаңдай бердім.
Ол өзі көп сөйлемейді, паң! Бұрыннан таныс, бірге жұмыс істейтін жігіттермен аракідік бірдеңелер айтысып қояды. Мен де сөздеріне сыналай кіріп әнін мақтап өттім. Не керек, ән де айтылды, өлең де оқылды. Ары қарай үлкен зал биге басып кетті. Өлеңімді қонақтар жақсы қабылдады. Ду қол шапалақтан соң өзіміздің дастарханда да жалым күдірейіп, тіктеліп қалдым. Сол сәтте әлгі қыз « өлеңіңіз тамаша екен, бізге де оқысаңызшы » демесі бар ма? Неше күннің алдында дәл өзіне арнап бір өлең жазған едім, төгіліп түсіп еді, соны оқысам ба деген бір ой сап ете қалды да, өз-өзімді ақыл, сабырға шақырдым. Оны өзімен оңашада ғана оқуым керек деп шештім. Оңаша кездесу де болады алда, сәл күте тұрыңыздар. Сөйттім де, « жаңа Жетісуды оқыдым ғой, енді Алтайымды оқиын » деп туған жеріме арнаған бір өлеңімді бар мәнеріммен тура ән салғандай-ақ қып оқып бердім. Тамаша өтті. Бәрі риза болды. Әсіресе қыздың ризалығы мен қолпашынан қысылып беталды ырсыңдап « рахмет, рахмет » дей беріппін. Содан жиын тарқарда « телефоныңыз қандай? » дегені.
О, тобааа, жақындап сөйлесе бастаған соң ендігі кезек телефонда деп, алайда сұрауға батпай, ебін таппай отырған бір шаруа осы еді ғой. Қуанып кеттім. Ол да маған бір басып қоңырау түсіріп қойды, дереу сақтап ала қойдым. Ал қала сыртындағы Ешкіөлместегі үйіме бара жатып, қиял дегенді шырқатайын кеп. Дегенмен бір бе­лесті бағындырғандаймын. Құдай-ау, анау нәзіктік, тәрбиелілік, дауыс, қылық, түр-келбет... тіпті бұрылып менен бірдеңе сұрайтындай адам емес қой анау. Сол енді телефонымды өзі алып тұр. Жүрек де­ген қуанып, толқып, өрекпиді. Үй ішіне де жайдарыланып сала бердім. Сөйтіп сырғып апта өте шықты. Телефонды алған соң бекер алмайды ғой, мүмкін, өзі бірдеңе дер ме деп кірсем-шықсам жанымнан тастамай бетіне жалтақ-жалтақ қараумен болдым. Ұйқым да қиял мен түс аралас қиқымға айналып барады. Үйде түскі шәйді ішуге дастархан басына отыра бере күтпеген бір ой, күтпеген бір батылдық келе қалды да, уатсабына « сәлем! » деп жазып жібердім де, қарап отырдым. Бір кезде уатсаптың екі сызығы көгере кетті, көрді. Жүрегім зу ете түсті. Ары қарай не демекпін?
Сөйткенше болған жоқ телефоным шыр ете қалды. Соның өзі, звандап тұр. Орнымнан атып тұра жүрегім аузыма тығылып далаға шықтым. Ал, керек болса! Күн жексенбі. Өзі шақырып жатыр. Ұнатқан ғой. Өлеңім бе, өзім бе? Дәу де болса өткендегі отырыстағы кейпім ұнады. Тура солай киініп бара­йын. Шұбар кәстөм ғой, дұрыс! » деген шолақ-шолақ ойларды шолып үлгеріп үйге кірдім. Үйге кірсем келіншегім... Мә, мен әлі әйелім туралы айтпаппын ғой сіздерге, айта кетейін, әйелім бар ғой екі жылдан бері. Әнші қызды ойлағанда ойыңа қоса қабаттаса кеп, қиялыңды қиянға самғатпай қанатыңнан тартып құлатып отыратын ол жағдайды әзірге ойламауға тырыса беретінмін. Өйткені анаған да қолым жетіп тұрғаны шамалы ғой, « алдымен перне қуған сүйрік те жүйрік саусақтарынан бір ұстайын, үйдегі уайымды содан кейін жесем де жетер » деп өзімді біраз еркіндетіп алғанмын. Міне, сол беттен таймай тұрмын. Әкелші ана шұбар кәстөмді. Өстиді ғой енді. Неге сұрамай жуасың? Ашуым бұрқ ете калды. Кір емес те еді ғой, әкелші сонда да. Шұбар кәстөм де келді.
Жағасы, қолтығы, қалтасының айналасы су екен әлі. Шалбарынын, да тігістерінің дымқылы тік сызық боп білініп тұр. Ептеп-септеп шаш кептіретін бірдеңе бар еді, қыл қисайта алмайтын болар-болмас жел үрлеп, ол да тағатымды тауысып, ішімді қазандай бұрқылдатып қайнатып барады. Лақтырып жібердім. Шашылып түсті. Содан « не болсаң ол бол, күн жаз ғой, барғанша да кебер » деп сегізкөзге тураланып тіп-тік дымқыл сызық тартылған шұбар шалбарды киіп, кәстөмді қолға алып, апыл-ғұпыл далаға шықтым. Жол жиегіне жете бере бір тәксиге бір ғана адам керек болып, тықыршып әрең тұр екен, іліп ала жөнелді. Екі аралықты әбден біліп алған шопыр заулатты-ау шіркін. Бірақ мені басқа уайым жеп барады. Киім кеппеген ғой. Шопырға жалынып терезені ашып, біраз желдеттім. Трассада сартылдап, оңай емес екен. Қасымдағылардың да мазасы кетті. Терлеп те кеттім. Сонда да кеппейді. Сөйтіп, шұбар кәстөмді ту секілді желбіретіп Талдықорғанға қарай заулап келем. Ойлап келем, қуанып желпініп келем. Өзі шақырып жатыр. Үкілі домбырасын көтеріп қасында жүрсем де жетіп жатыр емес пе маған! Өлеңді қандай түсінеді.
Жан-тәнін тек рухани байлыққа, әсемдікке, биік сезімге арнаған, мынау дүниеқоңыз талас-тартыс тірліктің бәкене тырбаңынан ада, қандай асқақ сұлулық бұл! Тек алақанға салып аялап өтуге жаралғандай, тек бұлбұл көмейінен әсем ән төгілдіруге ғана туғандай! Бір кезде қиялым алтай асып, төр жайлаудың тойында дүйім елдің алдында ақ боз атқа мініп ән салып тұрғаны елестеп өтті. Ел қызбен қоса мені де әңгіме ғып, « сол жігіт ертіп әкелген екен » десіп айналама топталып жатқандай бір елес күй шалқып өтті кеудемнен... Қалтаның үсті сазарған бір сызық боп тәксиден түстім. Дәл жазылған мекенжайдың өзі, шағын дүкен бе, бірдеңе екен. Тарсылдаған жүрегімді басып, тынысымды кең алып аттап кірдім. Бір өзі отыр. Сәлемдесіп жақындай беріп едім, қол ұсынып бетін төседі. Қапелімде мұрыным құлақ түбіне тақала қалды, иіс аңқып тұр. Ерекше! Әсерленгенім сондай – түшкіріп жібере жаздадым. Мастана барып нұсқаған орынға жайғастым. Өзі бір бөлмеге кіріп кетті. Алабұртып мен отырмын. Бір кезде қолына бір-екі қорап алып қарсы алдыма келіп жайғасты. Сөйтті де, « мен сіздің уақытыңызды көп алмайын... » деп, әлгі заттарды ашып таныстыра жөнелді.
Түк ұқсам бұйырмасын. Косметика екен. Айтып жатыр, айтып жатыр. Миыма кіріп шыққан жоқ, бір құлағымда қалғаны « сіз өзіңізге бес адам тіркесеңіз, олар өздеріне үш адамнан тіркесе сізге өзінен-өзі 17 мың теңге түсіп тұрады » деген сөзі болды. Бұрылып жүре бердім. Болатбек Қуанған деген бір ауылдас ағам « ешкі өлмегенде мен өлем бе? » деп туу Шіңгілден Ешкіөлмеске келдім » деп әзілдейтін Ешкіөлмесіме сүлдерімді сүйретіп жеткенде түн ортасына таяп қалыпты. Ұлып бара жатқан асқазанға талғажау іздеп асүйге кірдім. Буы бұрқырап тұрғанда қарамай кеткен келіншегімнің суық мәнтісін жеп отырып, босағаға сөлпитіп ілініп тұрған шұбар кәстөміме көзім түсіп кетіп, өз-өзімен мырс етіп күліп жібердім. Содан тоқтай алсамшы. Бір сайтан күлкі қысты келіп. Қорланған күлкі ме, әйтеуір, түсініксіз бір күлкі болды. Ойпыр-ай, түстегім жарайды, енді мұнымды келіншегім көрсе, « мынауың жынданған » екен дейтін шығар деп сыртқа шыға жөнелдім. Осы шұбар кәстөмімді киіп жатып өзімнен-өзім бір езу тартып алам », – деп менің аңқылдаған ауылдас ақын бауырым Дархан шұбар костюмінің өңірін желпіп-желпіп қойып, сойған түлкідей ыржиып қарайды емес пе адамға. Әй аңқылдағым-ай!..
Әнді сүйген сендей-ақ сүйсін!.. КИІКТІ ЫСҚЫРЫП АТҚАН... « Ұлттық код » деп жатырмыз. Сол кодыңыз – бабаларымыздың баяғыдан келе жатқан сөзінде жатыр. Ол асыл сөздер ғасырлар бойы істеген ісінен қорытылып шыққан түйіндер. Ендеше, оны бабалар болмысы, сипаты деп айтамыз. Кейде бағзыдан жеткен бірлі-жарым сөздің өзінен аталарымыздың қай істе қандай ұстанымда болғанын, негізгі болмыс, танымын аңғара беруге болады. Мысалы, « ысқырып атқан киіктің обалы жоқ » дейді. Қадірін білген адамға осы сөз ұлы қазына. Бұл – бізге бабаларымыздың биік парасатын көрсетіп тұрған бір белгі. Алла адам үшін жаратқан соң киік несібе болады. Қажеттіліктен аулайды. Ғажап, сөйте тұра « ысқырып ат » дейді. Киікке де берілген бір мүмкіндік. Қапы кетпеуі тиіс. Әйтпесе « обал болады » дейді. Ұлы дала заңы. Иә, аталарымыз әдетте түлкіге бүркіт салады, анда-санда болмаса түлкіні мылтықпен ату қалыптаспаған. Былайша оның өзі түлкі мен бүркітшінің арасындағы тартыс секілді. Бүркітінің бабын келтіре алмаса, бүркітін оңтайлы жерден жібере алмаса, иә құсының шамасы жетпесе түлкі құтылып кетеді. Ол – түлкінің мүмкіндігі.
Тіпті бүркітке ілдірмей інге кіріп кеткен түлкіні құтылдыға санап, ініне түтін салдырмай кері қайтқан қарт құсбегілер болғанын да ескі көздерден естігеніміз бар еді. Әйтпесе, іннің аузына от жағып түтін салса түлкі атып шығады, томағасы алынып дайын отырған бүркіт іннен шыға қашқан түлкіні басып қалады. Міне, осы әдісті қолданбай « жә, мұзбалақ! Інге дейін іле алмаған өзімізден көрейік » деп бүркітімен « кеңесіп » кері қайтқан атам Мұса жарықтықтың әңгімесін баласы Мәден ақсақал үнемі айтып отыратын. Сонда әкем « оған мұнда жетіп үлгерудің өзі оңайға соққан жоқ. Жүр, тағы басқасы кездесер » деп аттың басын басқа жаққа бұратын » дейді. Сөзіміздің бояуын қанықтыра түсу үшін Қанат Бейсекеев есімді режиссер жігіттің « Алдаберген аға » атты қысқаметражды фильмі туралы айта кеткенді жөн санадық. Фильм тазы мен бүркітті қатар ұстап отырған Алматы облысы Еңбекшіқазақ ауданы Ащысаға ауылының тұрғыны Алдаберген құсбегі жайлы. Ендеше, бүркітші Алдаберген айтқан мына бір сөздерді қаз-қалпында келтірейік. Анау аңға да қорлық көрсетпейсің, сондай мәдениетті түрде аулайсың... » Міне, бүркітшінің ауызынан бұл сөздер тегіннен-тегін шығып отырған жоқ.
Ол ата-бабамыздың аң аулаудағы әділеттілігі, биік мәдениетінің түйсік арқылы жеткен жұқанасы деп білдік. Сол түйсік, сол даналық, сол әділет қайда қазір?! Техниканың дүлей күшімен небір түз тағысын қорлау, оны мақтанып әлеуметтік желіге шығару надандықтың надандығы. Әсіресе небір үйдей « Джиптермен » қасқырды белден мыжып қаңқылдатып жатқан қазақтарды көргенде төбе шашың тік тұрады. Иесіне арқаланған ит секілді, көлігіне арқаланып қорлық жасағандарды Құдай да тегін қоймас. Хайуан да Алланың мүлкі. Қорласын деп жаратқан жоқ, әрқайсысын біздің әр қажеттілігімізге жаратты. Енді біздің адамдығымыз оны өз әдебі, өз тәртібімен пайдалану болса керек еді... Сәкен Алдашбай деген журналист ағам әңгіме айтып отыр: « Бүгін Шиеліде бір алып тұлғалы ақсақалдың үйінде болдым. Немерелеріне ұрысып отырған ол « қатынбасшалар, сендер еркек емес, қатынсыңдар » деді жекіп. Жиіркеніп отыр екен. Ақсақалдан не болғанын сұрағанымда, ол екі немересіне сұқ саусағын шошайтып: « Мына қатыннан да төмендер бір жігітке үшеуі жабылыпты. Ол – ол ма, құлап түскен оны аямай тепкілепті, қатындар », – деді. Үнсіз қалдым... « Жауың да ер болсын » дейді қазақ.
Тегінде, бұл ұлттың ірі болмысын көрсететін үлкен сөз. Біз Ұлы дала төсінде қаншама ғасыр жоңғармен қырқыстық, жеңдік дейміз. Тарихи шындық өз алдына бөлек әңгіме, сонда соғыс жағдайында олардың өзара түсінісетін шарттары, жазылмаған заңдары болғаны туралы да айтылады. Ұйықтап жатқан жерінен баспалап барып өлтіру, әрі қарап тұрғанда қапы кетіру дегендей әрекеттер пасықтыққа жатқызылып, еш құпталмаған. Алдымен оятып алып жекпе-жекке шақырған. Бұл қазіргі мәдениетті саналатын адамдардың үш ұйықтаса түсіне кірмейтін, түйсініп жетпес биік шың. Бұл киіз туырлықты, көшпелі халықтың ғажайып ерекшеліктері еді. Жауың да соны түсінсе ғой дейді сол ұлы өркениеттің өкілдері. Жоғарыдағы мәтел соны ишаралайды. Оны Абай хакім « Достыққа достық – қарыз іс, дұшпаныңа әділ бол! » деп анық һәм шегелеп айтады. Қысқасы, бабаларымыз адам түгілі, аңға да әділеттілік жасаған. Адам мен адам, табиғат пен адам арасында заңдылықтар осылай сақталған еді. Обал, сауапты біліп, жауына да әділетті болған аталар танымынан алыстап кеткеніміз өкінішті-ақ. СӨЗДІҢ ҮШ ТҮРІ Реті келген бір отырыста жырау Алмас Алматовтан әңгіме сұраған едік. Әңгіменің өзін емес, кіріспесінің қалай болғаны өз алдына бір әңгіме болды.
Е-е-е, бұл әңгіме деген жарықтықты айтқың да келеді, айту да керек, – деп бір қайырып, сәл тыныстап алды да, сөзін жалғады. Біріншісі – айтуға болғанмен, естуге болмайтын сөз, екіншісі – естуге болғанмен, айтуға болмайтын сөз, үшіншісі – естуге де, айтуға да болатын сөз. Айтуға болғанмен, естуге болмайтын сөз дегеніміз – пенделік ашу, ақылсыздықпен біреуді боқтап, не ғайбаттап қоярсыз-ау, бірақ оны өзіңіз естігіңіз келмейді ғой. Енді естуге болғанмен, айтуға болмайтын сөз дегеніміз – біреудің қызы байсыз бала көтеріпті, ұлы әкесін сабапты дегендей арсыз дүниелер. Үйбай-ау, оны қалай айтасың? Ұлың мен қызың естісе не болмақ? Құлағына сөзін ала келген жамандық сүзгісі болмаса кісінің кеудесіне өзін ала кірмек. Жамандықтың жайылуы оны айтудан екен. Елге та­рап, жаманшылықтың дәнін көбейтеді ғой. Айтуға болмайтын сөз дегеніміз осы. Ал естуге де, айтуға да болатын сөз – ол қасиетті құран Кәрімнен бастау алатын ғұламалар сөзі екен-ау. Міне, осы сөзді айтсаң да, естісең де сауап. Біз тыңдаған ақсақалдардың әңгімесі сонымен асыл, сонымен құнды еді ғой.
О-о-о, баяғыда атақты Қожагелді Жүніс молда деген кісілердің әңгімесін тыңдадық-ау, ол кезде дастарханда бірді-екілі ақсақал сөйлеп, қалғаны тыңдайтын еді ғой. Дана көкірек әже, жолы үлкен аналар болмаса, жалпы әйелдер қауымы бөлек отыратын. Сондай әңгімелердің бірінде Тұраш деген кісі қамшысына сүйене орнынан көтеріліп бара жатып Жүніс молдаға: « Е-е-е, молдеке! Сізді қимаймыз-ау, қимаймыз... » дейді ғой. Сонда Жүніс ақсақал: « Неге Тұраш, неге қимайсың? » дер еді. Соған асығып... » дейді Тұраш. Үйбай-ау, ол жақта бізге үлес жоқ қой, кеше ғана « құдайсыздар ұйымын » басқарған біз бейшараны сіздердің қатарларыңызға қоспайды ғой, молдеке-ау, қоспайды ғой » деп басын төмен салып шайқап-шайқап қояды Тұраш. Сонда Жүніс молданың айтқаны ғой, не деген сұңғылалық десейші-әй. Сен айтсын деп бір дастархан басына отырғызып қойдым ғой » деп мына бізді шырылдатады ғой, Тұраш үшін мына шал күйедіғой, аясаңшы бізді. Шу асауды тулатпай жуасытқандай ептілікке қайран қаласың, о, жарықтық Жүкең молда-ай!.. Әредікте ағаның есіне бала күнгі бір оқиға түсіп, сөз ауаны солай бұрылды.
Әкесі ұстарасы қыл қауып тұрған бір жақынына үнемі шашын алдырады екен. Бір күні дәл әкесінің шашын алдырып жатқанда үйге көршінің екі баласы кіріпті. Он жастың ар жақ бер жағыдағы ағайынды екі бала тұл жетім екен. Әке-шешесі қапыда жол шырғалаңынан қайтыс болған. Содан туыстары алып кетейін десе мына екі бала « өз үйімізде отыра береміз » деп кетпей қойған. Содан көршілері қарасады дегендей, өздері тіршілік жалғап жатқанына да жылдан асыпты. Сонымен не керек, Алмас аға әңгімені ары жалғады. Әкесі « айналайын » деген сөзді өте көп айтады екен. Тіпті екі сөзінің бірі « айналайын » болса керек. Оның үстіне жаңағы жетім балаларды көргенде айналасы бір сағаттың ішінде « айналайынды » жүзге жуық қайталаса керек. Сонда шашын алып тұрған кісі әзілдеп былай деді дейді: – Қожеке-ау, мен шашыңызды алып жатырмын, Алмас су құйып жүгіріп жүр, « айналайын, айналай­ын » дегенде сонша айналайыннан бізге де бір айна­лайын арнасаңызшы. Сонда жыраудың әкесі былай депті: – Ой, айналайын, айналайыннан артық не сөз бар, айналайын. Бір кезде шаш алынып, шай ішіліп, екі бала шығып кетеді.
Сол кезде әкесі жаңағы әңгімені есіне алып, қайта жалғапты: – Жетімнің көзінше өз балаңның басынан сипау – жетімнің қақысын жегендік. Жетімнің қақысының о дүниеде сұрауы қатты болады. Алмас екеуің, айналайын, осындасыңдар ғой, әлі талай « айнала­йын » аласыңдар. Ой, айналайындар, – деп шашын алған кісі мен ұлына тағы бір рахмет айтып, батасын беріпті. Алмас жырау осыны айтып, әңгімесін бір дамылдатты. Арқамнан суық тер шығып кеткендей болды. Жетімнің көңілі қоңылтақсып, жасып қалмасын деп, оның көзінше өз баласына « айналайын » деп айтуды күнә санаған иманды аталардың боямасыз парасатты болмысына іші-бауырым елжіреп барады. Содан, « біз сондай халық едік қой... » деген сөз тұла бойымды кернеп тұрып алды. ЖҰРТБАЕВТАҒЫ ЖҰРНАҚ Бір жолы өзім жұмыс істеп жүрген журналға шыққан сұхбаты мен әлдебір газетке шыққан су жаңа мақаласын алып, Тұрсын Жұртбай ағамыздың үйіне бардым. Бөлмесіне кіргенімде ол кісі кітап оқып отыр екен. Бес минуттан кейін кітабын жауып, « баста әңгімеңді » дегендей маған бұрылды. Журналдың мазмұнына қарады да, бір тақырыпты ашты. Ашты да оқи жөнелді. Әлі оқып отыр, әлі оқып отыр.
Тағы бір он минут зу ете қалды. Мен қанша уақытым бар болса да тықыршып: « Га­зетке шыққан мақалаңызды да алып келдім », – деп қолымдағы газетті қасына қойдым. О кісі басын журналдан алмаған күйі: « Тұра тұр, бір шаруаны бітіріп алайық та », – деді. Ұялып қалдым, кәдімгідей қызарып кеттім. Бір кезде әлгі мақаланы бітіргендей болды да: « Е-е-е, жөн екен, жөн екен, жөн », – деп газетті де, журналды да жинап қойды. Көп уақыт есімнен кетпей жүрді. Біз бір нәрсені бастап жатып, тағы бірдеңеге елітіп дереу тастап, араға секунд салмай айнитын алмағайып уақыттың адамдарымыз ғой, дастархан басындағы әңгіменің өзінде неден бастап, нені айтып отырғанымызды аңғармаймыз. Кейде « осы әңгіме неден басталып еді өзі? » деп « адасып » отыратынымыз бар. Өз басым қос өркешті түйенің төстабанына қолқаға өткізген қоспақты арқан тастап шөгеріп, бір арқанды қомға, бір арқанды шомға жіберіп, жүк артып көшіп-қонатын қазақтың байырғы тұрмысын көзіммен көрген адам ретінде айтайын дегенім – сол кездегі ақсақалдардың әңгіме айтуы. Жаз жайлауда үлкендер топ-топ болып қымыз қыдырады.
Кейбіріміздің тақымымызға тай бұйырып шұнаңдап, кейбіріміз аталарымыздың арқасына кенедей жабысып кетіп бара жатамыз. Сонда қымыз үстінде қара сақал Қайдар, Қара ешкілі Хасен, Қаншы Әліп, Шәбей, Кәкеш, Мұқай, Мәден деген ақсақалдар кезек-кезегімен әңгіме айтушы еді. Бастаған әңгімесін аяқтамай не өзі, не басқа адам өзге әңгімеге бұрмайтын. Арасында « Ол қалай болды? », « Кімнің аты еді? » деген сұрақтар қойылса, әңгімеші ақсақал « Сұрағың қабылданды » дегендей басын сәл изеп қойып, әңгімесін ары қарай жалғай беретін. Әңгіме әбден айтылып болған соң барып, онда да қымызын ұрттап, әңгімені сіңіріп дегендей аз-кем үнсіз отыратын. Содан кейін барып « Сенің әлгі сұрап отырғаның... » деп жауапты ең соңынан беретін. Енді ойлап отырсам, сол ақсақалдардың әңгімесі асықпай ағып жатқан арналы дария секілді екен. Әбден құярына жеткен соң барып жолай қойылған сұрақтарға жауап береді. Сонда оның әу баста бастаған әңгімесінің басы бар, ортасы, аяғы бар толыққанды әңгіме болып тұр ғой. Және мақсаты – сол әңгімені толық айту.
Айтатындары ішкен-жеген құр бір естелік, ыржақай күлдіргі емес, арасында, әрине, әзілі де бар мағыналы, ғибратты оқиғалар болатын. Онымен салыстырғанда біздің әңгіме айту мақсатымыз, мәнеріміз мүлде күлкілі-ақ. Алдынан жыра кезіксе соны қуалап аға беретін, белгілі беталыс, арнасы жоқ шолақ сулар секілді. Жыра-жықпылдарға сіңіп жоқ болады. Аяғы қайда? Білмейміз. Әңгіме ғана емес, көп тірлігіміз де сондай секілді. Тиянақ жоқ, байыз жоқ, не көзде, не көңілде тыныштық жоқ, бірдің басы, бірдің аяғы, жалтақ-жалтақ, алақ-жұлақ. Мұндай күйдегі адамға ғылым қона ма, білім жете ме, иман ұялай ма?.. ҚҰЛШЫЛЫҚТЫ ҚОРҒАУ – Бұл 1928 жылдары болған әңгіме. Әңгімені айтып отырған Дәулет атам ( әкемнің ағасы ) ол кезде жап-жас бала екен. Туыстармен дастарханда жиналған бір отырыста ол кісі Таласбай атамыз туралы әңгімелер айтып отырып арасында мына бір оқиғаны баяндады, – деп бастады Абай досым әңгімесін. Біраз уақыт жүріп бір белге шықтық, атам атының басын іркіп: – Пешін боп қалыпты, намаз оқып алайын, екі атты ұстай тұр, – деп аттан түсті. Бесін намазы ғой, ұзақ оқыды.
Аттарды жетелеп арлы-берлі біраз жүріп едім, анадай жерде тұрған үюлі шөпке көзім түсті. Бекер тұрмай аттарды тойдыра тұрайын деп әлгі шөптен суырып-суырып аттардың алдына тастадым. Намазын оқып болған атам жайнамаз қылған шапанын жердей көтеріп жатып: – Мұның иесі бар ма? Сұрап алдың ба? Иесі жоқ, әшейін аттар жесін деп... – дедім. Атамның түсі бұзылып кетті. Бірдеңені бүлдіргенімді анық түсіндім. Атам адымдап келді де, аттардың аузындағы шөптерді жұлып-жұлып алды. Мына шөпті апарып орнына тық, – деді. Мен орнына апарып тығып жатырмын. Тіпті кіретін емес. Тептім. Тердім. Жерде көлденең қылтан қалған жоқ. Болған соң: Енді анау бозды жұлып әкел, – деді. Бозды жұлып әкеліп үйген шөптің « жаралы » жеріне жапсырдым. Боз күнге күйген шөп түстес қой, қатты анықтап қарамасаң бүлінгені біліне қоймайды екен. Қолдарым қызарып, тіпті тілініп кетті. Әбден әуреге түсіп, атымызға міндік, әйтеуір. Атамның ашуы ақырындап тарады. Алдына қараған қалпы қатарласа тепеңдей ілесіп келе жатқан маған сөйлеп келеді: – Біз үйден шыққалы бір ет асым ғана уақыт болды. Аттар тоқ.
Қазір ана ауылға барғанда тағы отқа қоямыз. Иә, оның бәрі түсінікті. Әй, анау шөпті жиған адам сенің жаңағы қылығыңды білсе « Атаңа нәлет » дейді ғой. Ол мына маған тиеді. Намаз оқып жатқаным не болмақ? Зая кетеді ғой. Адам құлшылықты қылған соң оны қорғауы керек қой. Оқыдым – бітті екен деме. Әй, баламысың деген, адамды айдалада ұятқа жолдас қылады екен-ау, – деп оқтын-оқтын күрсініп қояды ». Мұны айтып отырған Дәулет – Қалшабектің баласы. Менің әкемнің ағасы ғой. Ал Таласбай – Қалшабектің әкесі, менің ұлы атам. Шамасы келгенше біреудің ала жібін аттамай, азды-көпті қылған құлшылығын қорғаштаумен өткен жарықтықтар-ай десейші, – деп әңгімесін түйіндейді Әбекең. ЖАҚСЫ АДАМНЫҢ ЖАҚЫНЫ Астанадағы асханалардың бірінде шай ішіп отырып ауылдағы адамдардың небір асыл қасиеттерін айта келіп, осы бір әңгімені баяндаған Абай Қалшабек досымның өзінің де көңілі толқып кетіп еді... – Мен ес білгелі әкемнің аузынан тастамай ардақтап отырар, екі сөзінің бірінде « көкем, көкем жарықтық, жаның жәннатта болғыр, көкем » деп кей кездері көзіне жас алып атайтын есімдерінің бірі – Дәулет. Дәулет – әкемнің ағасы.
Екеуінің шешесі бөлек. Дәулет – бәйбішенің баласы. Ес білгелі әкемнің ау­зынан тек жақсы қасиеттерін естігендіктен, Дәулет – менің де жүрегімнің төрінен орын алған адамдардың бірі. Ақиқатында, төрт жасында әкесінен айырылған әкем үшін Дәулеттің қамқорлығы ерекше болған. Бірде әкемнен: « Дәулет атам сізге дауыс көтеріп ұрсушы ма еді? » – деп сұрағанымда: « Жоқ, дауыс көтерген емес. Ол кісі қателессем жай ғана дауыс көтермей, сабырмен ақылын айтатын », – деп жауап берді. Әкем айтады: « Біз Өзбекстаннан Қазақстанға бір түнде көшіп кеттік. Көшіп келген соң, Дәулет кө­кем қайтыс болды. Өзбекстанда тұрғанымызда Дәулет көкем азын-аулақ сауда істеген. Жақсылық қой сататын болса, Дәулет көкем соның қойын айдап барады. Аңқылдап қалған кісі еді. Дәулет көкем қайтыс болған соң, екеуінің арасында қарыз жоқ па екен деп, қолыма біраз пұл түсе қалған бір кезде сол кісіні іздеп жолға шықтым. Ең алдымен Өзбекстанда тұрғанда көрші болған Бегасыл деген кісіні тауып, сол арқылы Жақсылықты кездестірермін деп ойладым. Ол кезде қазіргідей зырылдаған көлік жоқ, жол-жөнекей әр көлікке бір мініп жеттім. Бегасылды тез таптым.
Ол кісімен жағдай сұрасып болғаннан кейін: « Көкем Жақсылықпен араласып жүруші еді, соған қарызы жоқ па еді, соны білейін деп келдім », – дедім. Өзі үйден шықпайтын етікші кісі еді. Бегасыл: « Мен оның хабарын білмеймін, ертең базар. Сен « Ешан » базарға бар, сол жерден сұрастыр », – деп жөн сілтеді. Ертеңіне базарға барып: « Жақсылық деген кісі бар еді, осыдан біраз жыл бұрын қоңсы болған ек, соны іздеп келдім. Көшіп кеткенімізге 10 жыл болды », – деп сұрастырдым. Бір кезде хабары шықты. Бір кісі: « Ол әскери бөлімнің қойын бағады. Ол кісі қазір бар », – деді. Жаяу іздеп жүріп отырып, таптым, әйтеуір. Каналдың арғы бетінде қой бағып отырады екен. Қара саным үзіліп үйіне жеттім. Жақсылық жылы қарсы алды. Отырып түнімен әңгіме қылдық. Көкемнің дүниеден өткенін айттым. Жақсылық жүзіме бар зейінімен бір қарап алды да, те­рең күрсінді. Сөйтті де, жүгініп отырып Құран оқи бастады. Құран оқып отырып, екі көзінен аққан жас жүзін жуып кетті.
Сүрткен жоқ, оқып отыр, оқып отыр. Құранды оқып болып дұға қайырғаннан кейін маған бұрылып: « Әй, Дәулет-ай! Бүйтпесең Дәулет боламысың!.. Жақсы адамның жақыны да жақсы болады екен ғой. Сені « батырым, батырым » деп жүруші еді, үмітін ақтаған екенсің, шырағым. Дәулетте менің бір тиын ақым жоқ. Ол бірдеңе алса, кешіктірмей беретін еді, оның кісілігі жанында жүрген адамды риза қылмай қоймаушы еді », – деп тағы біраз үнсіз қалды. Басын шайқап-шайқап қояды. Шай ішіліп, қонағасы желініп жүрер кезімде Жақаң: « Ал, батырым! Есік алдында екі құнан арқандаулы тұр, соның біреуін мініп кет, саған мінгізгенім », – дейді. Мен: « Ықыласыңызға рахмет, үйден қарыздан құтылу ниетімен шығып едім, атыңызды мініп қайтқаным ыңғайсыз болар », – деп азар да безер болдым. Сөйтіп, атты мінбей қойдым. Шынымды айтайын, сол атты мінбесем де өз көңілімде анық ат мініп қайтқандай болдым. Тіпті одан мың есе сыйлық алғандай марқайдым. Қарыз қайтарамын деп барып ат мініп қайттым деп есептедім. Көкем жарықтық, жаны жәннатта болғыр!..
Әлгі Жақаң сонда да болмай, « жаяу қалай жіберем? Іштей, әрине... Мағасыл досы марқұм әкем туралы әрі-беріден әңгіме қозғады. Бұл кісілердің бала кезінде мектеп оқушыларын аш-жалаңаш тек еңбекке салатыны жайлы талай естігенмін. Тіпті аштан талай бала өліп те кеткен дейді. Бір жолы атамды үй ішімен үкіметтің түйесін бағуға алысқа отарлатып, әкемді мектепке алып қалған екен. Бірінші сыныпқа барған әкем ата-анасының қайда кеткенін де білмейді. Кейбір балалар жантәсілім болғанын да көріп, іштей кезегін күтіп тәлтіректеп жүрген әкеме үйі мектепке жақын жерде тұратын осы Мағасыл досы келген ғой. Ол да жетім екен. Сөйтіп, екеуі шіл, кекілік аулап күн көреді. Әкем екеуінің аңшылық достықтары осылай басталып, өмірінің соңына дейін үзілмей өтті... Әкем дүниеден өткенде Қазақстаннан арнайы барып, бата қылды. Нұрғалым бұлай тұтқиыл кетіп қалады деп ойламаппын... » деп тоқтай алмай жылағанда құрдастық қимастыққа қабырғам сөгіліп еді... Әкем де, Мағасыл ақсақал да ескеуілдеп сөйлейтін. Екеуі қосыла қалғанда айналасындағылар « үйге бақан тіреңдер! Мына екеуі қосылып аттары мен бүркіттерін мақтағанда үй құлайды қазір » деп әзілдеседі екен.
Бір жолы бір топты жерде Мақаң « менің бүркітім Нұрғалымның бүркітінен артық » деп мақтаныпты. Мұны естіген әкем екі күншілік жол басып Мағасылға барған ғой. Сөйтіп, қалың нөпір жұртты ертіп екеуі қансонарға шығады. Он күн құрған салбурын қансонарда әкемнің бүркіті 10 түлкі, Мақаңның бүркіті 3 түлкі алады. Бірақ қақпаншылдығы маған жетпейтін еді » деп қояды. Әкеме құрдастығын үзгісі келмей, баласымен жалғағысы келетін жарықтық-ай!.. Ой, дүние-ай деген... « Әкең өлсе де, әкеңді көре қалған өлмесін »... Аман болсыншы, ақсақалым-ай!.. БАЛАМНАН ӨЗІМДІ, ӨЗІМНЕН ӘКЕМДІ КӨРЕМ... « Ата-ананың қадірін балалы болғанда білесің » деген сөз бар қазақта. Ғажап сөз! Бірақ бұл сөздің де қадірін балалы болғанда біледі екенсің. Тіпті « ата-ананың қадірін балалы болмай білмейсің! » деп шегелеп тұрып айтса да болатындай... * * * Таңертең жұмысқа шығып бара жатсам екіге енді аяқ басқан балам етегіме жабысып жылайды, қалғысы келмейді. Дәл осы кезде дәл осындай кезім есіме түседі. Әкем сыртқа шығып бара жатса, мені де ала кетсе екен деп соңынан жүгіруші едім.
Сүріне-қабына табалдырықтан аттай бергенімде бір қуатты қол екі қолтығымнан ала артқа қарай көтере жөнелетін. Екі аяғымды тыпырлатып шыңғырып-шыңғырып жіберуші едім. Енді қазір есікке келіп етегіме жабысып тұрған баламды бір қуатты қол қолтығынан көтеріп арғы бөлмеге апара жатқандағы шыңғырып жылаған дауысынан алыстап бара жатып, тура сол баяғыдағы өзімді көргендей болам... * * * 5 жасар қызым күнде жатардан жарты сағат бұрын « әке, өз орныма ертең жатам, бүгін сіздің қасыңызға жатайыншы » деп қыңқылдайды. Мен де осындай кезімде әпкем, ағам, інім бар ( арамыз бір-бір жас еді ) – бәріміз әкеміздің қасына жатуға таласатынбыз. Әкем: « Ал көзімді жұмып сан санаймын, қайсысы бұрын өз орнына барып жата қалар екен? » – дейді. Бір-екеуіміз барып жата қаламыз. Әкем басын көтеріп қарап алып, мақтайды. Дегенмен... орнына барып жатпай қасында қалып қойған бір-екеу бар ғой, « Әне, анау кетпепті... » деп ернімізді үшкірейтіп қайта келіп қатарға қосыламыз. Ең соңында « аяқ жағыңызға, аяғыңызға жастық боп жатайыншы » деп жалынатынбыз... * * * Бала күнімде тісім көп ауырды. Түн ішінде зар қақсатады.
Әкем тұзбен шайғызып, анау-мынау ем-дом жасайды. Аздап басылғандай болады. Кейде қасыма әкеліп білте шамды жағып қойып өзі де отырады. Солқылдатып тұрған тісім кішкене саябыр тапқандай болады сол кезде. Ал менен бұрын өзі ұйықтай бастаса, тісім қақсап бара жатқандай сезілетін. Оны деңіз, жалпы тіс ауру күндіз басылып, түнде қозады ғой, ал менің тісім күндіз әкем үйде болса ғана ауырмай жүреді де, бір жаққа кетуге ыңғайланса сыздап қақсай бастайды, кәдімгі шын қақсай бастайтыны анық есімде. Көз де боталай бастайды ол кезде... Қызық, уайым ба, ем-дом жасайтыны ес бола ма екен, бірдеңе деп анық түсіндіру қиын. Енді биыл бірінші сыныпқа барған ұлым дәл өзім болды. Тісі қақсайды. Мен маңында болсам, сәл де болса басылып қалады. Мен сыртқа шығуға ыңғайлансам, тісі қайта зырлап қоя беретін секілді, ыңқылдап тұрып ауыра бастай­ды. Жәудіреп, көзі боталап... * * * Айға жуық бір сапарда жүріп балаларды қатты сағынғаным бар-ды. Сол кезде ойладым, « е-е-е, әке-шешеміз бізді осылай сағынады екен ғой » деп.
Орта мектепті ауданнан оқып, ары қарай күтіп алар еш туыс жоқ шекара аттап кеткен бізді қанша түндер уайымдады екен? Сөздің шынын айтсақ, жастық желік, тіршілік ағысы, жұмыс бабы, одан қалды өз отбасы күйбеңімізбен болып, ата-анамызды жиі ойлауға, сөйлесуге, баруға уақыт таппай жатамыз ғой. Жастайымнан сыртқа әбден бой үйретіп алған өз басым ол кісілерді күнде өте қатты сағынбағаныммен, олардың мені қатты сағынатынын сондай бір сәтте жан дүниеммен түйсіндім. Амал қанша, әкем енді қанша хабарлассам да бірауыз да тілдесе алмас ғайып әлемге аттанып кеткен... Қалтасындағы қапшығында менің бастауыш сыныпта оқып жүргендегі суретім бар екен. Сағынған ғой, сағынғанда қарап жүрген ғой... ЕКІ ШАЛ, БІР АҚСАҚАЛДЫҢ ӘҢГІМЕСІ Көп айтылып жүрген әңгіме. Аузы дуалы ақсақалы, қазыналы қариясы аз, шау тартқан шалдары көп қоғамда өмір кешіп жатырмыз. Бірде достармен дастархан басында отырғанымызда осы жай сөз бола қалып, мынадай үш оқиға айтылып еді. Сөзге үйір бала үлкендерді жағалайды ғой, бір күні ақын досым үйлерінің көше жақ бетіндегі ұзын орындықта « келелі кеңес » айтып отырған төрт-бес қарияға сәлем беріп, қастарына отырыпты.
Ассалаулатқан азаматқа бірі « саламатсың » десе, бірі « оу, қалайсың ей, мынау әлгі... » деп, бір-екеуі ғана « уағалайкумассалам » деп сәлем алып жатыр дейді. Содан қастарына отырған бозбалаға бір-бір қарап қойып, айтылып жатқан әңгімелерін ары жалғайды. Сон­дағы кеңес мынау екен: « Осы күнде готовый қамыр деген шығыпты ғой, әшейін сала салады екен » дейді бірі. Ет тартып, қай дастарханға қай табақ бару керектігі айтылған соң, тойды бейнекамераға түсіріп жүрген оператор жігіт батаны түсіру үшін бірден « ақсақалдар отырған бөлме қайсы » деп, сәлем бере кіріп, аппаратының көзін туралай қоймай ма, сонда төрде отырған бір шал бір шалдан сұрап жатыр екен дейді: « Келін қай жылғы екен? » деп. Тура сол сәті камераға түсіп қалыпты. Тым болмаса « қай жақтікі екен? » деп сұраса бір жөн, « қай жылғы екенін кайтпек? » деп жалбыршаш оператор жігіттің өзі ыржың-ыржың күледі… « Қалай келсең, солай кетесің! » Бір күні көршінің үйінен келген апамыз үйге күрсіне кіріп, атамызға: « Әбден бекіп алыпты, кеткелі жатыр! » – деді.
Атам біраз отырды да, асықпай қозғалды. Көрші үйге тартты. Апам үн-түнсіз қала берді. Біз баламыз, атамның ізінше әлгі үйге ентігіп кірдім. Көршінің әйелі жылап жүр. Киімдерін жинап жүр. Екі баласын киіндіріп қойыпты. Атам кіріп барғанда сәлем салған келіншек: « Ата, айтпай-ақ койыңыз, неге келгеніңізді түсіндім. Мен енді төзе алмаймын. Болды, канша шыдадым. Өздеріңіз көріп біліп отырсыздар, енді мені тоспаңыздар! Кетем дедім, кетем! » – деп сумкасының аузын сыдырып жатыр. Сонда атам: « Е-е-е, қарағым, жөн, жөн... » – деп біраз отырды да, келіншекке: « Қарағым, бір ғана сұрағым бар, соған жауап берсең, ары қарай өзің білерсің », – деді. Келіншек « ол не сауал? » дегендей атама қарады. Келіншек жауап бергісі келмесе де, атамнан именіп: « Бір өзім келдім » деді. Андағы екеуін шешіндір, руы бөлек өзге әулетке жәутеңдетпе! Мұнда да ел бар, аштан өлмейді, көштен қалмайды. Өз жұртының ішінде өссін. Ата дәстүр солай », – деп сөзін салмақтап аяқтады.
Сонда не болды дейсіздер ғой, келіншек өкіріп жылап екі баласын бас салды. Бұлар менің қолқа-жүрегім ғой!.. » – деп киімдерін киіп томпиып тұрған екі баласын құшақтап отыра кетті. Жылап отырып екі баласын шешіндіре бастады. Атам « Алла разы болсын, айналайын, Алла жарылқайды сені » деп бетін сипады да, шығып жүре берді... Кейіннен бір отырыста қазір әже болған сол келіншектің есіне сол оқиғаны түсірдім. Әлдеқашан дүниеден өтіп кеткен атама ризашылық айтып, « сол екі баланы құшақтап отырған қалпымда қалып қойдым ғой, міне, содан әлі отырмын » деп басын шайқап-шайқап қойып мәз боп күледі. Қайда, бұл күнде екі баладан кейін тағы төрт бала тауып, отбасы ордаға айналып, үлкен әулет болған. Ол кезде солай еді ғой... « ҚАРАҢҒЫ » ҚАРИЯЛАРЫМ-АЙ... Бұрынғы кісілердің оңашада Аллаға жалынып « күнәмді кеше гөр » деп күбірлеп, күңіреніп отырғанын талай көріп едім. Атам мен әжем жарықтық өле-өлгенше « Ей, Алла! Таудан үлкен, тастан қатты күнәмізді кеше гөр » деп жүріп өтті ғой өмірден.
Сол кездерде бала қиял желдей ұйтқып: « Осы кісілер сонша не күнә істеп қойды екен? » – деп ойлаушы едім. Пенде болған соң күнәсіз болмайтынын және Алладан қорыққан құл ғана Одан кешірім сұрап жалбарына беретінін кейін түйсіндік қой. Сонда да сол кісілер көп күнәға аз кешірім сұрайтындардан емес, аз күнәға көп кешірім сұрайтындардан секілді сезіле береді... Бірде ауылға барғанмын. Сонда қонақасыда күміс сақалы кеудесін жапқан ақсақал, кимешек-шылауышты әжелермен дастархандас болып, аз-кем әңгіме тыңдаудың да сәті түсіп еді. Сөз жүлгесі жастардың жат қылықтарына ойысып, арақ жайлы айтыла бастағанда Қайдар ақсақал әңгімесін кідірте тұрып, өзінің әкесі жайлы мына бір оқиғаны есіне алып еді. Оқыған, қызмет істейтін бірлі-жарым басшы адамдар ішкені болмаса, былайғы жұрт үрке қашатын. Содан не керек, бір күні үйге Зұқаң молда келді. Ел шетіне енді ілінген арақ жайлы Құранды ақтарып отырып насихат айтты. Оның мас қылатынын, мас болған соң күнә атаулыдан сескенбейтін айуандық басталатынын, ол күнәнің ауыр екен, тозақтың азабын – бәрі-бәрін сүйектен өткізе сіңіріп сөйледі. Бір уақытта әкем Зұқаң молдаға оқыс бұрылып: « Әркі араққа жата ма? » – деп бажырая қарады.
Сол-ақ екен, әкемнің өңі қарақошқылданып кетті. Өзі жуас адам еді ғой жарықтық. Отырған орнында арлы-берлі ырғалақтап, әлсін-әлі күрсініп, бір жантайып, бір тіктеліп шақпа шөп жеген атандай дөңбекшісін. Әкемнің жағдайы кетіп отырғанын анық байқаған анам « бір жеріңіз ауырып отыр ма? » деуі мұң екен, әкем ауыр күрсініп, арлы-берлі дөңбекшіп қарадай тынышы кеткені. Құдды бір сүйегі сынып кеткен адамдай дауысы шыға бастады. Бәріміз шошып кеттік. Зұқаң молда да сасып қалды. Сөйтсек, әңгіме былай екен. Біздің ауыл жайлауға шыққанда моңғолдармен өрісіміз біріге қалады. Әкемнің отыздар шамасындағы кезі екен. Бір күні жоғалған жылқысын қарап жүріп бір моңғолдың үйіне қонады. Дәл сол уақытта олар әлдеқандай бір ұлттық мерекелерін тойлап, әркі ( қолдан ашытып ішетін арақ тәрізді сусын ) ішіп жатады. Өздерінің ырымы бойынша мұндай сәтте сырттан қонақ келіп қалса оны мас қылмай жібермеу керек екен. Қысқасы, әкемнің еркіне қоймайды. Әркіден тартып-тартып алып мас болып қалады ғой. Буынын ұстай алмай есік алдына құлайды... Жаңағы « енді қайттымға » салдырып отырған жағдай осы екен.
Анам алғашында « бір жеріңіз ауырып отыр ма? » деп анда-санда ұстап қалатын соқырішегінен алаңдап сұраған екен. Жарықтық, жуас адам еді-ау. МАМЫР КӨКЕМ АЙТАДЫ... Қызылордада Мамыр Байдәулет деген айтыскер ақын ағамыз тұрады. Қайда жүрсе қазақы болмыс, қазақы әңгіменің қазанын қайнатып жүретін ғажап адам. Бірде әкесі туралы әңгіме айтып отырып, « біз ол кісілердің саусағынан садаға кетейік » деп еді. Әкесі Байментай 1906 жылы туған кісі екен. Аштықты, соғысты, одан кейінгі ауыр еңбекті – бәрін көрген адам. Аштық кезінде алты баланы алып Ташкентке барғаны, сондағы азықтары есектің мойынтерісі болғаны, ісініп бара жатқан балаға соны сорғызып отырып Ташкентке жетіп аман қалғаны өз алдына ұзақ хикая... Жарықтық, сөзге шешен, іске шебер, палуан денелі адам болыпты. Отан соғысына қатысып, алты жерден жаралы болған атамыз ауылына келіп ары қарай тіршілігін жалғапты. Сөйтсе, ақсақал ашуға мініпті. Алланың берген ризығы, күш-қуатым бар, сенбесең 40-тағы жігіттің істеген шаруасын көрсет, кем түссем, бәсіңді ал! Жазатайым мүгедек болып орнымнан тұра алмай қалсам, балаларым не істейді әкесін бақпай? Сен мені қорлама, шырағым » деген екен.
Сөйтсек, ақсақалдың бұл « қырыстығы » алғашқысы емес екен. Соғыстан алты жерден жаралы болып келген кезде үшінші дәрежелі мүгедектер қатарында жәрдемақы тағайындамақ болғанда тағы да ашуға мініп, « тамақ сұрап жейтіндей бейшаралық күйге түскен жоқпын » деп ақырып-ақырып жіберген екен. Біреулер қазақты « жалқау » деп жазғырып жатады, жалқау болсақ, біз жалқау шығармыз, жатыпішер, масылдық біздің бойда бар шығар, аталарымыз олай болмаған, жігіттер! Сапарға шыққанда адам көңілі кеңіп сала береді ғой, маңайымдағы қазақ болса болды, самбырлап әңгіме айта жөнелем. Сөйтіп келе жатқанымда бір елуді еркін еңсеріп қалған денелі әрі семіз әйел маған келіп, « аға, сөзіңіз өтімді, ер мінезді кісі секілдісіз, анау жігіт үстіңгі төсекке жатса деп едім, мен қайта-қайта сыртқа шығуым керек болып тұр, түнде ұйқысырайтыным тағы бар еді... » деп жалынғандай болды. Орнымды бере қояйын десем, мен де үстіңгі төсектемін. Сәл бөгелдім де, « жарайды, шапанымды шешіп алмас » деп көрші купеге бас сұқтым. Ауру да емес, мас та емес, кәдімгі қазақтың жиырма беске келген зіңгіттей жігіті. Арыстай болып алдымда жатыр.
Адамша амандасып ем, орысша жауап қайтарды. Не керек, ана тілінен іште жатқанда-ақ айырылып қалған тұл « жетім » екен. Өмір бойы жинап-терген елу шақты орысшамды миымның бұрыш-бұрышынан іздеп тауып, тіл байғұсты бұраңдаттым келіп. Қызылордада жүре берген соң « бағы » ашылмай, оларды да әбден шаң басып қалған екен, алғашында өзім қақалып қала жаздадым. Анау көнер емес, тіпті миығынан күліп, иығынан жауап қатады. Торығып кеттім. Анау әйел де қысылды. Тұла бойды шымырлатып ашу да келе жатыр лықсып. Өз жайым өзіме аян... өне бойдың қуатын өңешке қайыра тұрып соңғы сөзімді айттым: « Ей, ез неме! Еркек басыңмен қатынның астында қалай жатасың? Шықпаймысың жоғарыға! » Әрине, орысшалап айттым. Анау селт ете қалды. Селт еткенде жай емес, орнынан ытырыла түрегелді. Манадан сұрланып отырған сұп-суық жүзіне қазақы қан теyіп, демде шырайланып шыға келді. Заттарын жинастырды да, жоғарыға лақтырды. Мысықтай ырғып төсегіне шықты да, « рахмет, аға » деді. О, Алланың әмірі! Таңғалдым. Тамырын тап бассаң, бас көтереді екен ғой. Қайран қазақы түйсік!
Танымайтын жігітті орнынан жұлып алған аталар танымы-ай деген! Осындай түпкі түйсік орысша сөйлесе де әр қазақтың бойында бар деп ойлаймын. Оята білсек, шіркін! Үшінші әңгіме – Менің қызым анау-мынау емес, Еуропада білім алды... – деп, купеде күпініп отырған кекселеу әйелге: – Қызыңыздың жасы нешеде? Ойнап-күлсін дейсіз, сонда ол қандай қызық? Кексе әйел сәл тосылыңқырап барып: – Өмірдің қызығы деген... енді әртүрлі нәрселер ғой... Жер көріп, ойнап-күліп, машина мініп, жұмыс істеп, сәнді киім киіп, дегендей... – деп сөзінің аяғын жұтып қойды. Мен: – Қызыңыз сонда күйеуге тимей қандай қызық көру керек? Күйеуге тиген қыз күліп-ойнай алмай ма, әлде сәнді киім кие алмай ма, машина міне алмай ма? Әлде күйеуге тидің деп астындағы машинасын ГАИ тартып ала ма? Тұрмысқа шыққан қыз қандай « қызықтан » құр қалуы мүмкін? Байқаймын, менің сөздерім көршімнің жүрегіне кілкіген майдай тиіп отыр. Жақтырмай қалды. Ұйқысынан оянған айдаһар сияқты маған ызбар шаша қарады.
Жүзіне қарасам, ала жаздай сары шіркей ұялаған сары судың түсіндей сазарып алған... – Елден аттап шықпаған сендер не білесіңдер, қызықтың бәрі шетелде ғой. Ештеңеден құр қалмайды. Күйеу де сол жақтан табылады. Осыны айтты да, кексе әйел купеден шығып кетті. Мен жаутаңдап, көрші отырған сарыкідір көкеме қарадым. Көкем мыңқ етпейді. Әлден кейін ыңыранып: – Менің де қызым шетелде оқиды, күйеу балам да сол жақтан... – деді. Соңғы сұрағымды қойдым: – Қазақ шығар?.. Көкем алдындағы колбасадан бір кертіп асап алды да, маған ажырайып қарады. Айтарға сөз тапсамшы! Пойыздан түсіп қалмасың анық. Әрі қарап аунап түсіп, жаралы жолбарыстай күңірендім ғой, Ұлаш-ау... ҚОЛЫ СЫНҒАН ҚОНАҚ Мұсылманбек ағам елуден енді асқан кісі. Жасына қарай әңгімені де ыржақтап емес, ыждағатпен айтады. Әрненің ақиқи мәніне үңіліп, оны танып жеткенше миы диірменнің тасындай айналып тыным таппайтын. Бір мақалдың мағынасын талдап-ақ аталарымыздың болмысына тәнті болады. Ондайда шынында өмірдің мағынасы онан сайын ашыла түсіп, айналаң құлпырып сала береді.
Әсіресе сабырлы қалыппен салиқалы әңгіме өрбітетін бұрынғы ақсақалдарымыздың айнымас мінезіне, кісілік келбетіне ризалық, қызығушылық пен сағыныш оянатын... Ол өз алдына бөлек әңгіме. Сол ағам бір күні үйге қонаққа келді. Әңгімеден әңгіме шығып отырып қазақтың бұрынғы жігіттерінің қолмен жілік шағатынын айтысып, бұл кісілер әскерде жүргенде бәстесіп кірпіш сындыратындары сөз болып отырғанда алдымызға ет келген. Сол әңгіменің қызуы басылмай тұрғанда табақтан қойдың ортан жілігі шықты да, ет желініп болған соң сындырып көрмекке дүрлігістік. Сөзімді қолқадай көрді ме, « тәуекел, сынасақ – сынайық » деді қонағым. Ac қайырылған соң жалаңаш жілікті ағамның алдына қойдым. Ол кісі жұдырығын екі толғап алды да, періп кеп жіберді. Сөйтті де, « жоқ, болмайды екен, ісек қойдың жілігі-ау, сынбайды » деп қолын тура тоңған аяғын бауыр жүніне жасырған торғайдай жинап ала қойды. Шай ішілді. Тағы біраз әңгіме тарқаттық. Мұсылманбек аға әңгімеге көп араласпай самарқау отырғандай көрінді. Дастархан жиылып, қонақтарды шығарып салдық. Мұсылманбек ағамен ертесі Жұмада кездесіп қалдым. Қолын таңып алыпты. Ол кезде ауырған жоқ па сонда? » деймін аң-таң қалып.
Бірінші, қызды-қызды әңгіме желігімен жілік шағам деп жас жігіттей желіккеніне қысылса, екінші, өзі айтқандай, келін-кепшіктің алдында бажылдауды өзіне үлкен мін санап тұрғанына тәнті болмай тұра алмадым. Қолдың қыр сүйегі сынып кетіпті. Ай бойы асынып жүріп әрең жазылды. Бұрын қазақтың ер-азаматтары елуден асқан соң ептеп қариялыққа дайындалады екен ғой, мынау іс соның бір көрінісіндей көңілге ыстық сезілді. АШУЛАНБАЙТЫН AFA Әңгіме біраз жыл бірге жүрген бір ағамыз жайлы. Кейде алыстан іздегенің қасыңнан табылатын ғажайып сәттер болады ғой. Бір күні мынадай бір жағдай болды. Ағамыз бір-екі жылдай еңбектеніп қазақ спортындағы белгілі бір тұлға туралы кітап жазған екен. Әне-міне бітіріп қалған. Енді дизайнерге беріп шығартам деп редакциялап отырған кезде компью­тері күйіп кетті. От шықты ма, басқа болды ма, білмеймін, қарақошқылданып иісі кеңседен далаға мүңкіді. Ішім удай ашыды. Қанша жылғы еңбек! Компьютердің білгірі деген орыс, қазақтың бәріне сөйлестік. Үміт жоқ. Қайран кітап! Өзі жазып жатқан кітабының кейіпкері туралы үнемі тамсанып айтып отыратын. Енді қайттік? Ол ағамның сабырлы екенін білуші едім, алайда бұл жолы тыпыршиды-ау дедім іштей. О, сабазым-ау, міз бақпайды.
Кітапты не істейміз? Не айтарымды білмей аңтарылып тұрып қалыппын. Содан не керек, шай ішіп қайта бастағаннан үш-төрт ай күні-түні жазды-ау... Ақыры, сәтімен аяқтап баспадан шығарды. Ашуланбайтын ағамның онша ұнатпайтын бір сөзі – « олай болмағанда, бұлай болар еді » деген сөз. Аса бір ашуланатын жағдайда түрінде бір қиналыс пайда болады. Болды. Астымызда ағамыздың тәуелсіздікпен түйдей құрдас қызыл « Маздасы ». Ол жолмен жүріп көрмеген біз бір машинаға ілестік. Оларда қос шопыр екен, кезектесіп тоқтамай жүрді. Сізге өтірік, маған шын, Астанадан Баян-Өлгейге дейін 37 сағат жол жүрдік. Сонда сол 37 сағаттың бір сағатында ғана ( Ташантыдан өткеннен кейін алдыңғы машинадағылар су жағасына жуынып-шайынған кезде ) көз ілді ғой. Темір екен дедім! Өлгейге кешке таман жетіп, шай ішер-ішпесте ұйықтап бара жатқан ағам « қазір мені ақшам намазына оята сал » деп қояды. Қанша қасында жүрдім, бір рет те намазын қаза қылғанын көрмеппін. Ең таңғалатыным, кісі жамандағанын естіген емеспін. Керек болып, иә пенделік қызығушылықпен білгің келіп біреу туралы сұрап, « сол кісі қалай? » десең, айтса – жақсылығын айтады.
Жақсылығын айтпаса үндемей қояды. Жанында жүріп сыралғы болған мен кейбіреулер туралы керекті ақпаратымды үндемей қойғанынан білемін. Осындай кісілерге қара-а-ап отырып баяғы, бала күнгі ақсақалдар елестейді. Ол кісілер елестесе, солардың қасында жүргендей сезінем. Екі адамдық палата. Көрші төсекте бір апа ұйықтап жатыр екен, оятып жібермейік деп аяғымыздың ұшымен басып орналастық. Келіншегім үйден әкелген тіскебасарынан шағын дастархан дайындап жіберді. Апаға амандасып, « шайға келіңіз » деп едім, өзінің де басының « шай сақинасы » ұстап жатса керек, ширақ қозғалды. Түйекөз кесемен екі кесе ыстық шайды ылдилатқаннан кейін-ақ апаның құрыс-тырысы жазылып, тершіп сала берді. Әжімін бойлаған жылтыр жібек терін әр жерінен үзе отырып әңгіме бастады. Әңгіме бастағанда жай бастаған жоқ, менің руымды сұрап, « табынмын » дегенімде орнынан атып түрегеліп « төркінім екенсің ғой » деп еміреніп маңдайымнан иіскеді. Туған бауыры демей-ақ қояйын, көп жыл көрмеген туысқан бауырын көргендей толқыды. Айналасына немқұрайды, нәумез қарайтын қала мінезінен бе, аздап таңырқап та отырмын. Төркінімді сағынып көп зарыққан адаммын, шырағым.
Соғыстың алды, еңбекте жүрген жас қыз едім, қыз-бозбала жиылысындағы бір кеште еңгезердей бір жігіт алып қашып, алып қашқанда алысқа алып кетті. Сырдың бойынан Шудың бойына бірақ келіппіз. Күйеуім үйінде ауру анасы мен кереге қармап жатқан суқараңғы әкесі бар жалғыз жігіт екен. Жағдайы ауыр енді. Қолдарында мал-сұлы бар дегенмен, отырған жерлері де қолайсыз, ауылдан жырақ. Жалғыз үй отырады. Бардым да, таусылып бітпес шаруа, арылып бітпес азапқа белшемнен баттым да кеттім. Азап деп отырғаным жай тұрмыстың күйбеңі емес, ай өтер-өтпес соғыс басталып кетті ғой, күйеуімді майданға алып кетті. Бүкіл шаруа маған қалды. Оның үстіне... айтсам ба, айтпасам ба, енем өте қиын адам болды. Ақыл-есі кішкене ауытқыған адам еді. Ала таңнан қара кешке дейін мені қарғайды. Орыс-герман соғысын менен көреді. Ал атамның көзі соқыр болса да, көкірегі даңғыл адам еді, ала таңнан қара кешке дейін мені алқайды да жатады. Ал бұл мәселеде кемпіріне бірауыз ләм-мим демейді. Маған қатты батқаны тұрмыс та, енемнің сөзі де, күйеуімнің соғысқа кеткені де емес, төркінімнің қатынасты үзгені болды. Әкем қатал адам еді.
Қашып кеткенімді ар көріп: « Болды, барсын! Енді мен оны көрмейін, ол мені көрмесін », – депті. Жыл уағына дейін төркінімнен тірі жан келген жоқ. Күйеуім соғысқа кеткенде аяғым ауыр еді, аман-есен босандым... Не керек, балам үшке келгенде әкем келді ғой. Бақандай үш жыл! Әр күні, әр сағаты саналған үш жыл! Жыладым келіп. Еңіредім келіп. Сағынғанда өлуге таяған екенмін. Рас айтам. Өлуге таяппын... Әкем менің тұрмысымды көріп шошып кетті. Бір апта жатып, көмектесті. Басқа шаруаны қойғанда қоралы қойға құдықтан су тартып суарамын. Әкем келгенде тылға тың күш келгендей, сағынышым өз алдына, шаршағанымды сонда білдім. Босаңсығаннан ба, орнымнан кейде екі-үш ұмтылып тұрам... Әкем кетерден екі күн бұрын жанына шақырып алып ауыл жақтың әңгімелерінен айтты. Басымды тізесіне қойды. Жасыратын несі бар, орамалымды сырып, шашымның арасын ашып сірке қарады... мінезі қатал адам еді деп айттым ғой, басымның сіркесін сығып отырғанда шашымның түбі жып-жылы болып суланғанын сездім. Ішім удай ашыды. Еркелегенім бе, күйінгенім бе, білмеймін. Солқылдап жылап жібердім. Әкем де.
Бірақ ол үнсіз. Қатып қалыпты. Екі көзінен аққан сора таудан жылап ағып жатқан қардың суы секілді. Әжімдерін қуалап, жүзін шайып кетті... Бір кезде әкем маған бұрылып, бажайлап қарады да: « Қызым, сенің маған « әке, кетсек – кеттік » деген бір ауыз сөзің ғана керек! Бұл жерде өлсең көметін біреу бар ма өзі?! Балаңды ертіп жүр, болды! » деп орнынан тұрды. Қандай ауыр?! Тұла бойы тұңғышы маған үш жыл бойы ат ізін салмаған қаталдық, одан кейін « көрмеймін » деген сөзінен қайтқан әкелік жүректі енді қайта қатайтсам, не болмақ? Ол үш жыл оған да оңай соқпағанын, сөзін жұтып іздеп келу одан да оңай соқпағанын білем... құмығып қалдым. Ауыз ашып бірдеңе айту қиын болды. Көз алдымда ата-енем... Әкемнің « қаусаған кемпір мен шал аштан өлген көп қазақтың бірі болады да » деп ойлап тұрғанын іштей сезіп-ақ тұрмын. Оның тұла бойынан тіпті сөйтіп айтып тұрғандай анық ұқтым. Сіз бара беріңіз » дедім. Енді қайтып барып қалған абыройыңды төкпейін. Келдіңіз, рахмет! Сол жетеді. Сұрағандарға « жақсы екен » дей салыңыз.
Менің жайымды мұнда келіп біреу көре ме? Аштан өле қоймаспын » дедім. Әкем жауап қатқан жоқ. Екі күн жа­тып, жұмысыма көмектесті де, ауылға қайтты. Е-е-е, мұның бәрін бекер айтып отырған жоқпын, шырағым, – дейді апамыз. Рас бекер айтып отырған жоқ. Әңгіме арасында келіншегім сарқын төкпекке сыртқа шыға қалып еді, апамыз: – Тұра тұр, тыңдасын ана бала да, – деп әңгімені үзе қояды. Ары қарай қайта жалғайды. Қуанып қалып ек, ұзаққа бармады. Жарақаты денеде ғана емес, ақыл-есіне де әсер етіпті. Арақты да суша сіміреді екен. Енді сонымен алыстым. Айлап жоғалып келіп-кетіп тұратын... Тағы бір бала көтердім. Шүкір, ол да аман-есен бойжетті. Сол бір үйлі жан қолымнан аттанды ғой. Атам да, енем де, күйеуім де. Біреуінің бетіне тік келмей, шамамның келгенінше қызмет қылдым. Аллаға шүкір, сол бейнетімнің зейнетін көрсетіп жатыр Алла. Мен де ел қатарлы келін алдым. Енді, келінім келін болғанда, мың шүкір! Табаныма алақанын тосады. Өзің қандай келін болсаң, Алла сондай келін нәсіп етеді-ау деймін.
Кейде менің бастан кешкендерімді тыңдап отырып жылап қалады. Дәрігер « бір көзіңіз нашарлап қалыпты » деп еді, ұл мен келінім қолды-аяққа тұрмай кетті. Бір жаққа кетіп еді, қазір ұшып жетер біреуі. Жас күнімде төркіннің зары қатты өткеннен бе, біреу « табынмын » десе жүрегім елжіреп, төркінім келгендей болам да тұрам, айналайын... « Бұл қайдағым еді? » деп, шекеңнен сүйгенімді ерсі көріп қалма, – деп тепшіген терін сүртіп қояды апамыз. Әсерлі әңгімені тұтас жүйке-жүйесімен тыңдаған келіншегім де көз моншағын үзіп-үзіп алды. Жүректі сыздатып жүріп сыртқа шыққаны осы. Бір басынан ғасырлық өнегелі тарих көшіп өткен қайран қазақтын, аналары-ай! Енелері-ай! Келіндері-ай! ҚЫЗ НЕГЕ ОҢ ЖАҚТА ОТЫРЫП ҚАЛАДЫ? Бір тарихи түсірілім барысында оператормен келіспей қалдық. Киіз үйдің іші. Төрде үй иесі отыр. Есіктен екі бөтен кісі кіреді. Кіреді де, екі жаққа жарылып үй иесінің қарсы отыра қалады. Яғни біреуі үйдің оң бөлігіне, біреу қазан жақ бөлігіне отырды. Оң жақ дегеніміз төрде отырған адамның оң жағы, қазан жақ дегеніміз сол жағы екені түсінікті болар. Содан басталды әңгіме.
Оператор жарықтың түсуіне, картинаның көрнекі болуына байланысты өз ойын айтып, « онда тұрған не бар? » дейді. Сөйтіп, түсірілімді тоқтата тұрып әңгімені арыдан бастауға тура келді. Арасы кірпішпен бөлінбегенмен қазақтың киіз үйінде әркімнің орны, территориясы бар. Отағасы тура қазан жақ босағасының тұсындағы төрге отырады. Қонақ оң жақ босағаның тұсындағы төрге отырады. Ал қазан жақ территорияға бөтен қонақ өтпейді. Қазіргі уақыттың түсінігімен айтсақ, есіктен кірген қонақ бірден ас үйіңе өтіп кеткендей әбестік ол. Тек үй иесін өзімсініп, алыстан аңсап келген жақыны, иә басқада жағдайда үй иесіне өзін етене көрсеткісі кел­ген адам ғана егер үйлесімді болса үйдің қазан жақ бөлігіне өтеді екен. Атасы бауырына салып алып, әке-шешесіне суық тартып ержетіп кеткен бір бала кейін әкесінің үйіне келіп, қазан жақтағы шешесінің төсегінің алдына барып жата кетіпті. Сонда анасы « жарығым-ай, ақыры, жақын тарттың-ау » деп бас салып жылап жіберген екен. Ондай нәзік те биік, жылы да ұлы қарым-қатынас ендігі қазаққа арман ғана шығар, кім білсін... Сонымен, оң жақ қонақтың орны екен. Қазақ жасы жетіп ұзатылмай отырған қызды « оң жақта отырып қалыпты » дейді.
Ол дегеніңіз уақытында ұзатылмаған қыз өз үйінің ішінде бөтеннің орнында отыр, өз үйінде қонаққа айналды деген сөз ғой. Бұл, әрине, ең алдымен өмірдің өз заңдылығы. Сол үшін де « оң жақта отырып қалыпты » дейді екен. Міне, бұл бұрынғының тілсіз қатынасы мен үнсіз түсіністігі. Қазіргіміз өзімізге мәлім... Келін төрді баспайды деген қағиданың орындалғанын да көзімізбен көріп едік Құдайға шүкір. Құс қанатынан жасалған желпуіш сыпырғыны қолымызға ұстатып, « төрді сыпырып берші, ақысына кәмпит берем » деген жеңгелеріміздің де талай кәмпитін жеп едік. Ондайды қазір төрді қадірлеу емес, келінді кемсіту деп түсінетін небір шетел көрген оқымыстылар ит тартқан терідей етеріне де көз үйреніп, көңіл жасыған. Шыққан қыз неге шиден тысқары? Ши керегенің сыртынан ұсталатын бұйым. Яғни үйдің сырты. Ұзатылған қыз барған жеріне тастай батып, судай сіңіп, толықтай сол әулеттің мүшесіне айналуы үшін айтылған сөз, қалыптасқан ұғым ғой бұл. Ұзатылған қыз енді бұл үйдің мүшесі емес, егер қыз оны толық сезінсе, ол міндетті түрде барған әулеттің толықтай мүшесі бола алмақ екен.
Танымайтын әулетке барып, толықтай сіңгені өз алдына, сол жерде парасатын көрсетіп, әулетті билеп « ел анасы » атанған, рулы елдің аты атымен аталған қаншама аналарымыз болды тарихта. Солардың бәрі барған жерінің бағын жандырып сондай биікке көтерілген-тұғын. Ал төркініне қамқор болу, төркінін ұмытпау ол өз алдына бөлек әңгіме. Яғни шиден ішкері емес, тысқары ұғымда тұрып жасалатын қазақ қызының ғана қолынан келген ұлы қамқорлық! Оны бір-екі ауыз сөзбен, тіпті тілмен жеткізе қою қиын дүние. Сөйтіп, есіктегі жарықтың тура түсуіне, картинаның әдемі шығуына байланысты екі кісі екі жаққа жарылып отырды. Рас-ау, оны кім біліп жатыр?.. Оператор жігіт шеберлікпен біліндірмей жіберді, картина да әдемі шықты. Мәселе онда емес, жалпы, біз қазір бұрынғымызға осылай қарайтын жұрт екенбіз. ҚҰРМЕТ ПЕ, ҚАМҚОРЛЫҚ ПА? Бірде кітапханадан шығып келе жатып бір әжеден оңбай ұрыс естідім. Жағдай былай болды. Мен шығар есікке беттеп едім, мына жақтан жаңағы кісі келіп қалды. Әрине, әдеттегідей тартынып үлкен кісіге жол бердім.
Ал, қызық болғанда әжеміз: « Ер адамсың, өте ғой, шырағым », – деп менің бірінші өтуімді қалады. Мен кішіпейілділікке салып: « Апа, өте беріңіз, өте беріңіз! » – деп іркіле бердім. Ер-азамат деп сыйлап жол беріп тұрған көненің көзінің арғы көкірегін түсініп үлгерсем де, автобусқа әйел кіріп келген сәтте атып тұрып орын беретін, есікке қатар келіп қалсақ қыздай қымсынып тұра қалатын шартты рефлекс екі аяғыма тас байлап қойғандай алға ілгерілетсеші! Жалтақ-жалтақ етіп әлі тұрмын. Апамыз да қоймады: « Түс алдыға! Өзінің еркек екенін ұмытқан сорлы бала-ай! » – деп жеңімнен шымши ұстап алға тартты. Маңдайымнан тер бұрқ ете қалды. Есіктен шыққанда жанашырлығы мен реніші алма-кезек шарпысқан жүзіне көзім түсіп кетті. Сасқанымнан « рахмет, апа! » деппін. Оны да қабыл алмағандай көрінді. Содан жан дүнием қопарыла қорланды. Өз денем өзіме жаттай сезіліп баспалдақтан құлдилап келем… Жә, бұл не өзі? Әке-шешемнің ауыл-үй қыдырғандағы бір әрекеттері есіме түсті. Ол кезде ауылда әр үйде бір ат ерттеулі тұратын.
Әлдекім қонаққа шақыра қалады, әртүрлі жағдай бола қалады дегендей, кейде бір жаққа әкем мен шешем қатар баруға тура келетін. Сонда көргенім, баратын үй алыс немесе жолдан кішігірім судан өтетін жерлер болса, әкем атты анама беріп, өзі жаяулап кететін. Баратын үй жақын, жолы жатық болса, атты өзі мініп, анам жаяу баратын. Содан түсінгенім, әйел адамға жағдай ауырырақ тиетінін білгенде жаңағыдай көмекті ер адам қамқорлық ретінде жасайды екен. Ал құрмет әйел тарапынан ер адамға көрсетіледі. Ер адамға құрмет көрсеткен әйел, әрине, оның қамқорлығына бөленуі тиіс. Әжемнің сөзі Шай үстінде келіндеріне кеңес айтып отыратын әжем: « Осы сендер кедей бір байды, өкпе ауруынан арықтап әрең жүрген біреу палуанды қамқорлығына алыпты десе сенесіңдер ме? Қисынға келе ме? » – деп сауал қоюшы еді. Алайын десе де қисынға келе ме? Анау үлкен қазанды кіші қазанның ішіне салам деу ақымақтың ісі емес пе? Естеріңде болсын, күйеулеріңе кішірейіп құрмет қылмайды екенсіңдер, оның қамқорлығына кірем деп ойламаңдар. Бірақ ер адамның шынайы қамқорлығына бөленген әйел екі дүниеде де бақытты ғой.
Ол егінші болсын, етікші болсын, әйтеуір, адал еңбегімен бір уыс бидай тауып әкелсе де сені бүкіл ықылас, пейіл, ынты-шынтысымен асырайды. Әйелдің, отбасының бақыты деген осы емес пе, шырақтарым? Құрмет пе, қамқорлық па? Әрине, қамқорлық! Өкінішке қарай, оны құрмет деп түсінетіндер көп секілді. Қамқорлықтан басталған сол әдет адамдар санасында басқаша мән алып, құрметке айналып кеткен сыңайлы. Кейде қатар келіп қалғанда есікке сенен бұрын ұмтылатын жас бойжеткендердің бойынан да соны байқайсың. Әдейі істемейді, өзгеше қоғамдық сана солай қалыптастырып үлгерген. Бұл жерде анаға құрмет, әрине, бөлек тақырып. Егде аналарды, екіқабат келіншекті тұрғызып қоймасың онсыз да белгілі жай ғой. Осындайда ойға « сенің құрсағыңдағы ер бала ма, қайдан білейін, өте бер, шырағым » деп жол беріп тұрған екіқабат келіншекті алдынан өткізіп жіберген әженің аңызға бергісіз әңгімесі оралады. Алайда қазір ондағы ұлттық сана, ұлттық болмысты, қазақы қағида, құндылықтарды кімге айтып түсіндіре алғандайсың?..
ӨЗІ КЕЛГЕН АБЫРОЙ Жаңа келген бастығының тілін алғысы келмей бұлғақтап жүргеніне өзін ақтай сөйлеген біреу « кісі бұрын аты-жөнін естіп көрмеген адамға онша бағынғысы келмейді екен » деген екен. Негізі, мұның ар жағында шымырлап жатқан шындық бар. Ол одан бұрын пәлендей ісімен, біліктілігімен ел көзіне түсе қоймаса да, ақшасы, әке-көкесі сүйрелеп қолмен қойып жүрген біреу дегені ғой. Қазақ қоғамында отарлықтан бұрын көбінесе сайлаусыз шыққан билердің үкімі үстемдік құрғаны әмбеге аян. Ал сайлау мен тағайындау болмаса, дүйім ел өз аяғымен барып дауына билік сұрайтын, қанша қиын болса да кесімді сөзіне тоқтап бәтуа қылысатын билер бұл биікке қалай көтерілді? Осы туралы аз-кем. Би ең алдымен қара қылды қақ жарған әділеттігімен өз үй ішіндегілерінің көзіне түскен. Бір іс туыла қалса өз үйіндегілер соның ақылына жүгінген, шешіміне риза болған. Оның мұндай ерекшелігін көршісі білген, біліктілігіне көзі жеткен. Одан ұлғая келе бүкіл ауыл оның турашылдығына бас шұлғыған. Ары қарай даңқы көрші ауылға тараған. Сөйте келе парасатын бүкіл ел мойындап, оны би деп танып немесе хан көтеріп үкіміне бойсұнған. Ол шынайы даналық, үлкен еңбекпен біртіндеп келетін құрмет еді.
Сонымен қоса олардың жалшысы да, малшысы да қатар отырып ас ішіп, әңгімесін тыңдаған. Қорқып емес, жақсы көріп сыйлаған. Айналасын даналық мысы басып отырған. Кейінгі « белгісізден би, белдеусізден үй шыққан » заманда ол орын таласып алатын, сатып алатын, яғни қолдан жасалған дәрежеге айналды. Құны түсті. Абайдың « қазіргі болысты сыйлайын десем, сатып алған болыстықтың не қадірі болсын... » деп көңіл суытуы сондықтан. Оның неге қадірі болмайтынын тағы да тарқатып айтады. Мінеки, бұдан да көп жайды аңғаруға болады. Өзіңде адамшылық жоқ болса, жұрт сені қалай тыңдайды, қалай әміріңе жүреді? Енді соған келейік. Бұл не? Ендеше, тура би туысына тартып, дауды өзі жақын көрген жаққа бұра тартып, әділетсіздік жасау имансыздың ісі екен. Өйткені туғанды бидің, туысына тартатын бидің диагнозын « иман жоқ » деп қойып қойған. Енді түсінікті. Анау туысына тартпайтын тура би құдайдан қорқады, ісін құдайдың разылығы үшін істейді. Сондықтан бұра тартуға иманы, ары, ақылы жібермейді. Алланың шексіз әділ әрі кемел екенін, пендесінің барлық ісін өте айқын көріп тұрғандығын анық біліп отыр ғой.
Міне, қазақтың күрмеуі қиын күрделі ісін иман таразысына салатыны осыдан ғой. Осы жерде мына бір оқиға еске түседі. Көне Мысырдан тараған мынадай бір тәмсіл бар екен. Бір патша таққа отырар кезінде үлкен ғұламадан: « Қол астыма қандай қызметкерлер ( мәмлүктер ) алғаным дұрыс? » – деп сұрапты. Сонда әлгі ғұлама: « Мен құдайдан қорықпайтындар мен Құдайдан қорқатындардың парқын айтып берейін, ары қарай өзің таңдарсың », – депті. Себебі олар ырыздықты сіз беріп жатыр, бұдан айырылсам жағдайым жаман болады деп ойлайды, шын мәнінде, ол ырыздықты Құдайдың сізді себеп қылу арқылы беріп жатқанын білмейді. Ең қиыны Құдайдан қорықпағандар Құдайдан басқаның бәрінен қорқады. Олар көп шаруаны қорыққаннан ғана істейді. Көзіңіз тайса, басқа қорқатындарының көңілін табумен айналысады. Бұлар айналаңызды үрейге толтырады. Өздері де үрейде жүреді. Ең қиыны – аз істі көп сөзбен күмпитіп көрсетуге жанын салады. Екіншісі сізден қатты қорықпайды. Бірақ сый­лайды, бағынады. Олар шаруаны ең бірінші сізден қорыққандықтан емес, алған ақысының өтемі ретінде істейді. Оларға сіздің көзіңіздін, тайғаны, таймағаны есеп емес. Жұмыстың өз дәрежесінде біткені есеп.
Олар ырыздық сіз арқылы болмаса басқа жер­дей табылатынын біледі. Патшалығыңызда Құдайдан қорқатын қауым қаншалық көбейсе, құдайдан қорықпайтын басшы соншалық азаяды. Айналаға жайбарақат тыныштық орнайды. Олар сөзді істің көлеміне шақтап сөйлейді. Ал оларды бағалағанда сөзіне емес, ісіне қарап таңдау керек », – депті. Осы тәмсілді оқып отырып сол баяғы арғы аталарымыздың болмысы еске оралады. Орыс отарлығы, Кеңес заманы тұтастай құдайдан қорықпауға үндегенде, астарында өздерінен қорқыту саясаты жатыпты ғой. Бір халықтың болмыс-бітімін мүлдем кері айналдырып жібере жаздаған зұлмат заман екен-ау ол. Жә, қалай десек те, біз айтып отырған басшы мен қосшы арасындағы табиғи жүйе әлемде жоқ қазір. Ондай жүйе ғасырдың алдында ғана қазақта болған екен. Мұның да түбі қайдан екенін бағамдай беріңіз енді.. « АЙТУҒА БОЛМАЙДЫ... » Дастархан басындағы әңгімеге әлгі салпаңқұлақ ( доңыз, шошқа ) іліге кетті. Одан қазақтың қалай жиіркенетіні туралы осы үш әңгіме бір дастархан басында айтылып еді. Нұржас досымның айтқаны Нұржас достың туған жері Баян-Өлгий аймағы. Бұл әңгіме өз ауылында болған жай екен. Біздің ауылда Зәкүм ( шын атын білмеймін ) де­ген өзі қалжыңбас, сөзуар шопыр жігіт болды.
Бір ақсақал сол жігіттің машинасымен алыс отардағы малынан тойға сояр қой әкеле жатыпты. Ұзын сонар тау жолында әбден қиналған тоқ малдар шыдамаса керек, маңырап тыпырлапты. Сонда әлгі Зәкүм тыныш отырмай, « өй, мыналарың қайтеді-ей, шошқа құсап тыпырлап » депті. Ақсақал жуастау адам екен, абыржып кетіпті. Жүзі қуқыл тартып « Балам, машинаңды тоқтатшы, тез тоқтатшы » дейді. Зәкүм машинаны кілт тоқтатып, ақсақалдың бетіне бажырая қарайды. Қайт, басқасын әкелеміз » депті. Зәкүм аң-таң. Пәлен сағаттық тау жолының шұңқырын санап қайта қайту деген оңай емес, « ақсақал, онда тұрған не бар, жай сөз ғой » деп жуып-шаймақ болыпты. Жоқ. Ақсақал қайтпапты. Ақыры, кері бұрылыпты. Әңгіме мұнымен біткен жоқ. Бұлар қайта барғанша қас қарайып кетіпті де, сонда қоныпты. Әлгі сөзге бола екі күн уақыты кеткеніне іші ашыған Зәкүм әлі қоймайды дейді. Қойлар тағы тыпырлай бастағанда арт жағына бұрылып: « Әй, ұқсайсыңдар ғой, ұқсайсыңдар. Бірақ айтуға болмайды, айтуға болмайды », – дейтін көрінеді.
Ақсақал Зәкүмге жалынышпен қарап: « Шырағым, басқа әңгімең көп еді ғой, солардан айтшы, ауылға да аз қалдық қой, шамалы шыдасаң жетіп қалдық, айтпашы », – деп терлеп-тепшіп қиналады екен. Біздің ауылдың кісілері сол Зәкүмнің сөзін әзіл-шыны аралас қылып бір-біріне жиі қолданады, – дейді Нұрекең. Бірақ айтуға болмайды... » Ұмтыл бауырымның айтқаны Ұмтыл деген Қытайдан келген ақын бауырым өз ауылының әңгімесін былай өрбітті. Бірде ауылдан шығып қыстаулығына бара жатқан бір ақсақал ( атын айтпады ) жол бойы Он жетіні айналып өте бере жолда шалшық суда аунап жатқан салпаңқұлақтарды ( шошқаны ) көріп қалады. Пәлекеттің атын естігені болмаса, өмірі бойын көрмеген атамыздың есі шығып шошығаны сонша – астындағы атын сабалап бет ауған жағына шаба беріпті дейді. Сол шапқаннан мол шауып маңындағы бір өзенге ат-матымен құлапты. Абырой болғанда, аман қалып, жағаға шығады. Естіген, көргендер жайын сұраса: « Ей, Алла, өзің кеше гөр! Мен жазған Сенің харам еткеніңе қарап қойдым », – деп жан-жағына алақтайды дейді. Сөйтіп кейбіреулер ол кісіні ел арасында « Торайдан қашқан шал » деп атайды екен.
Нұрланның әкесі айтады екен Нұрланның туған жері – Ақмола облысындағы Қорғалжын өңірі. Әкесінен естіген бір әңгімесін тілге тиек етті. Елде азық-түлік аз кез. Бала кезім, еңбектегі адамдарға азық тасимын. Өзім тамақ апаратын адамдардың ішінде қой жаятын бір ақсақал бар, сол кісінің қылығы есімнен кетпейді. Азық дегенде тәтті-дәрмек, печенье деген секілділер ғой. Бір күні жарты пәкет печенье апардым. Ақсақал ашып көрді де, тақтайдың үстіне төкті. Мен байқамаппын, неше түрлі аң-құстың суреті бейнелегенген печеньелердің ішінде шошқаның бейнесі де бар екен. Ақсақал анадай жерде жатқан шырпыны алды, әлгі бейнеленген печеньелерді бөлек іріктеді. Сөйтті де, дауысы шығар-шықпас кіжінді. Әлгі пәкетіме қайтадан салды да, далаға алып шықты. Мен таңмын. Не істер екен деп қарап тұрмын. Ол кісі бар­ды да, әлгілерді итаяқтағы суға салды, сөйтіп, әбден еріп, кейпі жоғалғаннан кейін күрекпен жерді қазып көмді де тастады. Күрегін қойып жатып маған қарады. Сөйтті де көмген жерін нұсқап: « Ананы жедің бе, сол боласың », – деп зірк етті. Үндемедім. Бала кезім ғой, ақсақалдың қылығында біртүрлі оғаштық, еріккендік бар секілді көрінді.
Енді ойласам, олай емес секілді... ӘКЕНІҢ БЕДЕЛІ Қазақтың қабырғалы жазушы қызымен әңгімелесіп отырмын. Бір кезде тақырып бала тәрбиесіне ойысты. Жазушы апайым әке беделі қалай өсетіні туралы құр фәлсапа емес, өз отбасы, өмірінен мысал ала отырып нақты және қадап-қадап айтты. Көп міндет анаға, сосын баланың өзіне жүктеледі. Қазір көп әке баласының қызметшісі секілді. Тамағын ішкізіп, киімін киіндіріп, « анау керек пе? », « мынау керек пе? » деп елпек қағады. Жоқ, үш-төрт жасынан бастап баласы әкесіне қызмет қылуды үйренуі керек. Оған қызмет қылдыратын – анасы. Күйеуінің қызметіне жүгіріп жүрген ананың балалары әкеге қызмет қылуды тез үйреніп алады. Негізі, балалардың алдында әкенің беделін көтеретін – балалардың анасы. Баяғыда « Әкең келе жатыр... » деген бірауыз сөз үйдің ішін орнынан тік тұрғызып дереу ретке келтіре қоятын. Қорыққаннан емес, сыйлағаннан, құрметтегеннен. Қыздар тіпті әкенің алдында әлем-жәлем болып ашылып, шашылып жүрмейтін де. Жүргені былай тұрсын, әкесінің мойнына тұтас денесін салып асылмайтын. Сөздің шынына көшсек, күйеуге тигенге дейін қыздың қытығы бойында болуы керек. Ер адамдардың оны албаты ұстауына болмайды.
Әке мен қыздың арасында үнсіз түсіністік болатын. Оны да қалыптастыратын анасы ». Жазушы апайым да қыз өсіріп отырған адам. Отағасы қазақы болмысы бойында, білімі де мол һәм беделді кісі. Апайым енді сол кісінің әрекеттері туралы әңгімеледі. Таңертең жатын бөлмеден жуынатын бөлмеге шортикпен бару үшін есікті ақырын ашып, « қызым жүрген жоқ па екен » деп қарайды. Егер қызымыз оянғаны білінсе, дереу шалбарын киіп шығады. Бұл әдет қызымыз үлкейгенде емес, дүниеге келгеннен басталды десем еш өтірік емес. Шынын айтсам, сол жалғыз қызымызды еркелеткенде әкесі қызынан бір адым алыс тұрып шашының ұшынан ептеп ұстап иіскейді де, « паһ, рахатын-ай!.. » деп қана қояды, болды. Мен қыздарының бетінен сілекейлеп, келер-келмес құшақтап жататын әкелердің қылығын түсінбеймін, тіпті денем тітіркенеді. Сосын қазақта әкесі қызын ( кішкентай кезінде де ) ұрмайды, қатты ұрыспайды, оны білетін шығарсың. Отағасы ұлымызбен ай өткізіп бір әңгімелесіп қояды. Ұлымыз кейін әңгімені өзі бастап, ақылдасатын істерді ортаға салып отыратын болды. Бізді, айнала туысты сыйлауы, білімі, мәдениеті, Аллаға шүкір деп айтайын, жақсы. Ризамын!
Ағасы мен қарындасы арасындағы сыйластық та жақсы қалыптасты. Әкесі қызымызды ағасын « аға » деп айтуға әдеттендірді. Бұл қатты керек екен. Қазір балаларыңның арасы жақын болса да үлкенін « аға » деп айтуға әдеттендір. Нәтижесін кейін көресің, бұйырса. Тағы бір нәрсе айтайын, былай да ұрсыспаған жақсы ғой, десе де балалардың көзінше анасына ұрса көрме. Беделін түсіресің. Сөзін тыңдамайды. Анасының сөзін тыңдамаса, өзің араласуға тура келеді. Ол деген асқар тауыңыздан төмендеп келіп балалармен тәжікелесу деңгейіне түсу деген сөз. Ана деген балаға әкені құпия көрсетіп тұрған қақпа ғой, ол қақпаны өзің сындырсаң « шабуыл » сізге төтесінен басталады. Андағайлап келген ашу құпия құрметтің тас-талқанын шығарады. Одан кейін баланың сізді сыйлауы қиындау. Қорқатын шығар, бірақ сыйламайды. Бір нәрсе есіңде болсын! Отбасында әкенің беделі қалпына келмей, бала тәрбиесі түзелмейді » деді жазушы апай. Ойланып қалдым... ҚАЙҒЫНЫҢ ЕМІ ҚАЙДА ЕДІҢ?.. Ауыздығымен алысқан асау да арынды арғымақ – өмір кімдерді арқасынан аударып тастамай жатыр.
Алды арманға, жан-жағы үмітке толы тынымы жоқ шылбыр қашаған тірліктің тәтті елесінің соңынан зымырап келе жатқан қанша ғұмыр өзі де, өзге де ойламаған тұстан оқиятта омақаса мерт болды. Ол біреудің арқа сүйер әкесі, ол біреудің мейірімді анасы, ол біреудің бауыр еті баласы, ол біреудің жүрегінің жартысы еді ғой… Естірту немесе « Алтын кімдікі болады? » « Ол енді жоқ! » Қасқа маңдайын қақ жарып миына кірген дәл осы сөзден талай пенде есеңгіреп жығылған, тұрған жерінде талып құлаған. Жанындай жақын аяулысынан айырылу қашанда, қандай мықтыға да оңай соқпаған. Айтпағымыз – қазаның жайы. Анығы – арғы әлемге аттанып кеткен жанның артында аңырап қалған жақындарының жаны жайлы. Ғылымның анықтамасын алға тартсақ, жақынының қазасын естіген сәтте адам бойында кенет көтерілген өзгеше құбылыстан белгілі ауру тудыратын бактериялар пайда болу қаупі аса жоғары екен. Ол біртіндеп ұлғайып, күндердің бір күні өзін де құлатып тынбасына кім кепіл? Кенет естіген қаралы хабарды көтере алмай жүрегі қысылып, қайтыс болып кеткен адамдар туралы да деректер аз емес.
Ал біз сол қазаны естіртуде қазақтың ғасырлар бойы қалыптастырған дәстүрінен мүлде алыс кетіп, ол қандай жақыны, жанында адам бар ма, жоқ па, ештеңемен есептеспей атанның белін үзердей ауыр қазаны солқ еткізіп айта салатын болғанбыз. Өкінішті. Өзекті өртеп кетердей өкінішті! Бұған мысал да өте көп. Үйде жалғыз отырған әйелге « Мәйітханадан хабарласып тұрмыз, күйеуіңіз қайтыс болды » деп хабарлаған жағдайдың куәсі де болған едік, жұмыста қаперсіз отырған әйеліне телефон шалып, « Ағаң қайтыс бо­лып кетіпті » деген шалақазақ жас жігітті де көрдік... Тегінде, қазаны көп болып келіп естірту және дәл сол сәттегі жұбату айтудың қаралы жанға тигізер көмек, пайдасының аса зор екенін бірлі-екілі сөзбен жеткізе қою тіпті мүмкін емес. Медицина, психоло­гия ғылымдары түгел, еш даусыз мойындаған бұл ақиқатқа тағы да сол бабаларымыз басынан өткерген шынайы жағдайларды алға тарта отырып баяндасақ көзіміз анық жете түсер еді. Қайғы түгіл қуаныштың өзін жалғыз қарсы алу пенде шіркінге оңай соқпайтынын « қуанышым қойныма сыймай... » деп, оны бір жақынымен бөліскенде ғана барып байыз табатындығынан біле беріңіз. Енді тұздан ащы, жерден ауыр қасіретті жалғыз өзі қалтасына салып қоймайтыны тіпті де түсінікті.
Аталарымыздан естіген әңгіме. Баяғыда жасы жетпісті желкелеп қалған ақсақалдың аң аулауға кеткен жалғыз ұлы далада қайтыс болыпты. Астындағы аты тастан құлап мерт болған жігіттің мәйітін көрші ауылдың жігіттері көріп, ауылдағы ақсақалдарға жеткізіпті. Үлкендер жылдам ақылдасып, жігіттің қазасын естіртуге осы ауылға жолаушылап келіп жатқан ақсақалдың қасына бір жігіт қосып, екі кісіні аттандырады. Екеуі түс ауа ақсақалдың үйіне келіп түседі. Бейтаныс жолаушылардың сәлемін алып, төрге оздырған ақсақал « ал, қайдан жүрсіздер? » дегендей бұрылып қарағанда естіртуге келген кісі: « Біз бір алыс жақтан келе жатқан жолаушы едік, жолда әңгімелесіп келе жатып бір сұраққа жауап таппай, жолдағы ауылға түстік. Ол ауылдың ақсақалдарынан сұрап едік, алға жүре берсеңіздер, таудың етегінде жалғыз үй отыр, сол үйдегі ақсақалдан сұраңыздар деп бізді осылай жіберді », – дейді. Алайда бір күні сол алтынды жоғалтқан керуен иесі келіп, алтынын таныса, сол алтын иесінікі бола ма, кімдікі болады? » – деген екен.
Сонда бұл сөзді тегін айтып отырмағанын анық білген ақсақал, ауыр күрсініп, кемпірін қасына шақырып: « Әй кемпір, кел жақында, қолымыздан жасап алғанымыз рас, баламызды иесі алған екен, алтын иесінікі болады, иесінікі болады ғой », – деп кемсеңдеп жылап жіберген екен. Естіртіп отырған ақсақал ары қарай тоқтау ай­тып, сабырға шақырғанша іргені дүбірлетіп көрші ауылдың қадірлі ақсақалдары аттан түсіп, сау етіп кіріп келеді. Бет көрісіп, көңіл айтады... Ақсақалдың баласын берген Алланың оны өзі алуға да хақысы бар екенін дәл осы сәтте ( басқа уақытта, әрине, мойындайды ) қабыл алуы қазаның қасіретін ішке жібермей, тосқауыл болып қалған жоқ па? Одан кейінгі қаптап келген қалың ел жерден ауыр қайғысын бөлісіп жеңілдетпеді ме?!. Өмірдің өзіндей өлімнің салмағы да әртүрлі екені заңдылық. Шындығында, Шыңғыс ханның Жошының өлімін сезе отырып, ол қазаны басқаша жолмен естігісі келуінде де адам жанының ауыр қазада сүйеніш іздер сырлы құпиясы жатса керек... Үмбетейдің Абылай ханға Бөгенбайдың қазасын естіртуінде « ка­заны естудің алдында мынаны тыңдап ал » дегендей: « Ей, Абылай, Абылай, Абылай ханым, бұл қалай?
Бұл қалайдан сескеніп, Сөзімді қойма тыңдамай » деп бастап, батырлармен болған небір қанды жорықтарды есіне салып, дүниеден кім өткенін өзіне болжата жырлай, батырдың қадірін, ордадай орнын жетесіне жеткізе айтып келіп: «... Сексеннен аса бергенде, Қайырылмас қаза келгенде, Батырың өлді – Бөгенбай! » деп сөз тізгінін сәл іркіп, ары қарай: « Жыламай тыңда, Абылай! Жараға жақсы қасқарар, Ойбайлап жаман бас салар. Көріспей айтты демеңіз, Осы еді біздің келген жай », – деп жұбату айтады. Бұл – ханға естірту. Сірә, жер шарындағы өзге де билеушілер өмірінде небір естіртулер болғаны анық, алайда дәл осындай өлім ісін өнер дәрежесінде өмірмен өре отырып шыңына шығарып естірту, қадіріне жете жеткізу сирек екені тағы рас... Біз жоғарыдағы айтқан « жоғалған алтын » оқиғасы Шоқанның қазасын Шыңғыс төреге естірткен Келдібектің аузынан «... Құдай бізге бір гауһар тас беріп еді, оны өзі алды » деп те келеді. Бұл айтулы тұлғаларға байланысты болған соң да ел құлағында қалған деректер.
Бір жылдың алдында әкем дүниеден өткенде әлдеқайдан сумаңдап жеткен суық хабар естіртуге келе жатқан адамдардың алдына түсіп құлағымызға жеткенде құлап қала жаздағанымыз есімізден әлі кетер емес. Ел жиналып болғанша сүйенерге таяқ таппай есеңгіреп кеткенбіз. Ауа жетпей алқынған аласапыран күйде тұрып « естіртетін елі қайда құрып кеткен? » деп қалшылдап қалған жағдай осылайша өзіміздің де бастан өтіп еді. Естіртудің қаншалықты маңызды дүние екенін тұла бойымызбен сезінген едік сонда... Бұл күнде қаралы хабарды алыста жүрген жақындарына жеткізуде әлеуметтік желінің жылдамдығы алға түсіп кететін жағдайлар орын алып жататыны да рас. Дегенмен ең алдымен « қазаны топ адам барып естірту керек » деген ұғым жалпы жұртта болатын болса, оған да тосқауыл болуға болады. Қазаны барлық жақындары естіп болды-ау дегенде барып үй иесінің рұқсатымен әлеуметке жариялау керек шығар. Енді бір гәп дәрігерлерде. Шіркін, біз ұлттық менталитет салтанат құрған мемлекет болсақ, медициналық оқу орындарында осының бәрі сабақ ретінде оқытылып, қызметтік этика ретінде талап қойылып, бағалануы керек еді. Оның бүкіл тетіктері қарастырылып, қалай естірту керектігі нақты жолға қойылар еді.
Өкінішке қарай, емханада « операция қалай болар екен, шіркін-ай, жаны қалса екен » деп үміт пен күдіктің ортасында сең соққандай сенделіп естанды халде тұрған адамға « ол өлді » деген сөзді өтіп бара жатқан дәрігер жол-жөнекей айта салардай сазарған күйге түскенбіз. Өлген адам құнының, тірі адам көңілінің осынша арзандағаны ма, бұл сірә қандай суықтық?!. Дәл уақытында ( мүмкіндігі бола тұра ) қасыңнан табылмаған соң жақының не, жатың не, бәрібір емес пе енді? Ауыр қайғыға ішің өртеніп аңырап қоя бергеніңде жамырап келіп көңіліңді аулар « естірту » деген ата дәстүрің аман тұрса, сұрқай өмірдің емханадағы сүреңсіз суреті болар ма еді, болмас па еді? Дәстүрден айырылудың қасіреті осылай болады, шыдағаннан басқа амал не, тіпті кейде ауыл болып арқалар ауыртпалықты жалғыз өзің қарсы алуға тура келеді, шыдайсың. Шыдағанның зардабы да шығар жерін өзі табады, амал кем... Иә, кейде тіпті ең жақыны елді жұбататын кезде де болған. Астанада тұратын Мұсылманбек дейтін бір ағамызбен осы тақырып көлемінде сөйлесіп отырып мынадай бір әңгіме естідім. Өзі еті тірі іскер, мінезі, ақыл-парасатымен айналасына өте қадірлі кісі еді.
Туыс-туған бәрі жақсы көретін. Қызмет, кәсіп, абырой дейсіз бе, жан-жағынан жарқырап көрініп келе жатқан шағында үзіліп кетті ғой. Қаралы хабарды ести сала жан-жақтан ағылдық. Келсек, тосыннан келген ажал жақындарына, әрине, қатты тиген, кейбірі қатты дауыс салып, кейбірі тіпті талып қалып жатыр. Бір кезде енеміз келді. Текті, затты кісі еді. Тар құрсағын кеңіткен, тас емшегін иіткен баласының қазасы үшін ана жүрегі қандай болушы еді, қарс айырылмай ма?.. Келді. Көліктен түсе алдынан шығып дауыс салып көңіл айтқан адамдарға ізет қыла, қолдарынан бір-бір ұстап алға қараған беті жүріп келеді. Көзінен жас төгіліп келеді. Үйге кірді. Келін-кепшік, қыз-қырқында ес жоқ, қатты жылап, айқайлап та жатыр енді. Мына кісіні көргенде онан сайын бақырды. Тіпті тоқтау берер емес. Сол кезде енеміз саңқ етіп дауыс шығарды: « Әй, басылыңдар түге! Қызымның қазасы осы отырған барлығыңа маған тигендей ауыр соқпас. Тілдерің тиіп кетпесін, Құдайдан қорқып жылаңдар. Сабыр қылыңдар! » – деді. Және оны айтқан кездегі кескін-келбетін көрсеңіз, тіл жеткісіз шынайылық пен парасат, салмақты сезер едіңіз.
Басқа сынақ түскенде ең алдымен керегі ес жию ғой. Сол бірауыз сөз шынымен бәрімізге ес болды. Ондай сәтте әулетке ес боларлық, саналы түрде сабырға шақырар адамның дөп айтқан бір сөзінің өзі баға жетпес байлық екен... » дейді ағамыз. Солай, солай болатын, әлі де солай. Әттең... Көңіл айту немесе Кекілбаевтың көз жасы Өзара қарым-қатынас, адам көңілін аялауда бір ғана көңіл айту дәстүрінің өзі қазақтың қойыны кісілік құпиясына толы таңғажайып әлемінің ерекше көрінісі дер едік. Оның да сегіз қыры, сексен сыры бар. Біреудің ішке түскен қайғысын шығарса, біреудің бүгілген белін жазып, түңілген түрін оңдайды. Біреуге қатты, біреуге тәтті айтылады. Бәрі қазаның жағдайына, кісісіне қарап ішкі биік парасатпен өлшенеді. Үлкендерден естіген әңгіме. Бірде жалғызының қазасының қайғысынан ас ішпей, әрі қарап жатып қалған Баймұрат деген кісіге біраз адам келіп көңіл айтады. Үкілеген жалғыз үміті желге ұшқан жаралы жүрек жүзін елге қаратпастан әрі қараған күйі жата беріпті. Үш күн өтеді, төрт күн өтеді, ас ішпейді. Бұл хабар да ауыл арасына тарайды.
Бесінші күні бесінде үйге жасы жетпіске келсе де, әлі шыр еткен нәресте көрмеген Жанғазы дейтін ақсақал келеді. Дұғасын қайырған соң сөз бастайды: « Жә, Байеке, өткенде елмен бірге көңіл айтып шыққанмын. Онда да балаңды осы ел өлтіргендей теріс қарап жатып алдың. Өзі тұрар деп үндемей кетіп едім. Құдайға әлі өкпелеп жатыр деген соң қайта келдім. Әй, Баймұрат тыңда сөзімді! Көзімнен сорам ағып, құдайдан бала тілегелі, міне, 50 жыл болды, үміт те үзіліп, жапырақсыз қу дарақтай қуарып отырғанымды бүкіл ел біледі. Маған Алла тағала бір шыр еткен беріп, көзім қанып бір көрсем, кеңсірігім жарып бір иіскесем, алақаным толып арқасынан ұстап кеудеме бір бассам, шіркін-ай, сарайым ашылар еді, зарығым басылар еді, содан кейін Алла қайта өзі алып кетем десе арманым жоқ еді... Саған Құдай бермеді ме, берді. Былдырлаған тәтті тіліне құлақ құрышыңды қандырып, апыл-тапыл басқан аяғын қызықтадың, алыстан келгенде құлындай құлдыраңдап алдыңнан шықты. Құшақтасаң құшағың толардай азамат қылды, ат жалын тартып айбыныңды асырды. Осының бәрін көрсеткен Құдай тағалаға өкпе артып теріс қарап жатқан бұл жатысын, қай жатыс?
Аллаға елден артық қылған қызметің, өткізіп қойған дүниең бар ма еді, бұл фәни жалғаннан шыр еткен көрмей зарығумен өтіп бара жатқан мына бізден бір жерің артық болмаса орныңнан тұр, шүкір қыл! » – деп тоқтайды. Сонда Баймұрат орнынан тұрып: « Сөзің сүйектен өтті ғой, Жанғазы-ай, Жаратқанға назым жоқ, жанға батқан соң жатыр едім, тұрдым, міне, тұрдым », – деп келіп, Жанғазыны құшақтап еңкілдеп жылаған екен дейді... Бұл өзін мысал ете отырып оның басындағы барды бағалатып, шүкірін айттырып көңілін емдеу болса, кейде « бұған сабыр етпесең Алла бұдан да ауыр қайғы береді? » деп енді қалғанының тілеуін тілетіп, қайғылы көңілін емдейді. Бұған елге белгілі тұлғалар арасында болған көңіл айтуларды да мысал етуге болады. Аты алты алашқа белгілі Илья Жақановтың баласы қайтыс болғанда белгілі журналист Анар Төлеуханқызының анасы Күләнда апа: « Алла Тағала « Пендеме көтерсін деп жүк артамын, көтерсе көңілін ағартамын, көтермесе тағы артамын » дейді екен. Халқымыз « Қайғыны нар көтерер, ақылы бар көтерер » депті тағы да.
Басқа түскен ауыртпалықты сынбай көтере білу де парасаттылық, сабырлылық, Жаратқанға неге бұлай еттің дей алмайсың », – деп көңіл айтқан екен. Ардақты ананың көңіл айтуын жан жүрегімен қабылдаған Илья ағамыз көңіліне тоқтау болған бұл сөздерді кейін қайталай айтқызып жазып алған екен. Ал арғымақтай атылып тұрған Сағиы дүниеден өткен алаштың ардақтысы Асанәлі Әшімовтің жалғаннан қалған көңілін тағы да сол жақсылар бұрынғыдан қалған « бұл сенің ғана қайғың емес » деген тәсілмен емдегенін де естіп едік. Қайғы жанын жегідей жеп, жер-көкке сыймай күңіренген Абайдың қасына елдің небір жақсы-жайсаңы келіп көңіл айтса да, үнсіз мелшиген қалпы төбеден түспей отырып алыпты. Бір кезде қасына Қиясбай келіпті: « Абай аға! Ел Әбіш деген ақылды баласынан айырылып қалды. Елге көңіл айтпайсыз ба? » – депті. Сонда Абай таңырқаған бейнеде басын шайқап: « Қазақтың қара тіліне сендей шешенді көрсем, бұйырмасын! » деп көз жасын тыйып, Қиясбайды өзі қолтықтап, ауылға қарай беттеген екен ». Абайдай алыптың тағдырындағы бұл әңгіме де біраз жұрттың аузында, құлағында. Асанәлідей ауыр қайғы басқан азамат ерге әйгілі сөз зергері Зейнолла Қабдолов Қиясбайдың осы сөзін мысалдап көңіл айтып, еңсесін көтерткен деседі.
Кешегі Базар, Назарынан айырылып « Омырауымнан үзіліп түсті екі түйме-ай, ой, дүние-ай » деп зарланып отырған Кененге: Ассалаумағалейкүм, Аманбысың, оу, Кененім, Көріскелі кеп едім, Қайтыс бопты, қайтесің, Базар, Назар, оу, бөбегің, Алатауды жаңғыртты, Зарланып салған-оу, әуенің, – деп атының жалын құшып еңіреніп келіп көңілқос айтқан қырғыздың біртуар ақыны Оспанқұлдың жоқтау жыры білген жанға екі адамның ғана емес, екі бірдей халықтың бір-біріне деген ыстық көңіліне қойылған мәңгілік ескерткіш болып қалды емес пе!?. Қалай, қалай айтады сонда!?. Әйішің тағы ұл туып, Мойныңа қайта асылар, – деп үміттендіреді. Бір намаздың үстінде отыз ұлы қайтыс болған Дәуіт пайғамбарды мысал етіп, « Берген де өзің, алған да өзің » деп сабыр қылған әкеге Алла Тағала бір жылдан соң пайғамбар болардай ұл бергенін жырлай келіп: Оның аты – Сүлеймен, Он сегіз мың ғаламды, Патша да болып билепті. Оттың да тілін біліпті, Судың тілін біліпті. Шайтан менен періге, Тамашалап мініпті.
Қамықпағын, Кенекем, Осындай істер болыпты, – деп тоқтайды ғой, бұл қырғыздың зарлы әуенімен айтылғанда тыңдағанның сай-сүйегі сырқырамай ма, ішке шеге боп қатқан шемен-мұз көл болып ерімей ме?!. Сол үрдіс үзілмеген екен. Ішке қатқан мұзды еріткен тағы бір оқиға қазақтың Маңғыстаудай маңғаз, алып жүректі аяулысы Әбіш Кекілбайдың баласы Әулет қайтыс болуына байланысты болған екен. Әйгілі Алмас Алматов жырау арғы ақын, жыршы-жыраулардан қалған үлгімен абыз Әбішке арнап көңілқос айтыпты. Алмас аға: « Бірден жетіп бармаймыз, жөнін тауып жосынмен келе жатқанымызды айтуымыз керек » деп, Әбіш ағамыздың жақын досы Сайын Назарбекке хабарласты. Ол кісі « келе қалыңдар » деп, алдымен сонда бардық. Көңілқос жырымыз барын айттық. Содан Сайын ағамызды алдымызға салып алып Әбіш ағаның шаңырағын бетке алдық. Алдында Сайын ағамыздан « Көңіл айтып келген адамдармен амандасқан соң ұзақ отырмай өз бөлмесіне кіріп кетеді » деп естігенбіз. Аман-саулық аяқтағаннан кейін сәл үнсіздік бастала бергенде Алмас жырау сөз бастады: « Ардақты Әбіш аға, өзіңіз білетін сөз ғой, « Ағайын мен ағайынның арасын майын мінген ат айырады, оқылмаған бәте айырады » дейді екен.
Кешіккенімізге айыптымыз, ол жайында соңыра айта жатармыз, « Қазалы үйдің босағасында жыл тәулігіне дейін арыстан жатады » дейді екен бұрынғылар, бір келе алмаған адам уақыт өткен сайын ызбарланған сол арыстанның айбатынан жасқанып шегіншектей береді екен. Алланың дидарласуға жазған күні бүгін екен, Әулеттің иманы сала­мат болсын » деп тыныстады. Әбіш аға сөзін қабыл алғандай ишара жасады. Сөйтті де, қазақы жосын­мен жөн сұрады. Алмас аға өзінің ата-тегін айтып еді, Әбіш ағамыз әрі қарай таратып ала жөнелді. Не дерсіз, екеуі бірін-бірі қостай жұптап толықтыра тарихтың біраз қатпарларын ақтарып барып дамылдады. Әбіш аға ашылып сала берді. Шай келіп, жылқы қасынысқандай жақындық жүз берген уақытта Алмас ағамыз: « Әбіш аға, өзім Сырдан Астанаға келіп, жыршы-термешілер тәрбиелеп жүргенде « Маңғыстаудың жыры қашан Астанаға жетеді, Алмас? » деген бір сөзіңіз ойымнан кетпей қойды. Содан мынау Амандық ініңізді 50-ге келген шағында студент қылып, өзінің кәсібіне сай жыршылық дипломын алдырып, содан кейін Астанадағы Қазақ Ұлттық өнер университетіне қызметке алдырдық.
Мінеки, осы жұмыс реттелмей тұрып сізбен жүздесуге жүзіміз шыдамады » деп тоқтап еді, Әбіш аға риза болып, Клара жеңгемізге: « Клара, Әулет дүниеден өткелі осы үйде домбыра тартылмап еді, елдің қос ұзаны келіп отыр ғой, домбыраны әкелші » дегені. Домбыраны алған Алмас аға, іштей баптанып отырса керек, бастай жөнелді. Әбіш аға ұйып тыңдап отыр. Басын изей, тамсанып қояды, бір кезде көзі жасаурады. Алмас аға үшінші жырды аяқтағанда Сайын ағамыз « Алмас ініңіздің Сізге арнаған көңілқосы бар екен. Соны тыңдасаңыз » деді. Бұл жырды Алмас аға Маңғыстаудың мақам-сазына келтіріп, мен орындайтындай қылып жазған екен, тапсырма бойынша мен айттым. Ассалаумағалейкүм! Арыстан жал айбатты, Алашқа сүтін азамат! Адамдықтың ақ туы, Жалғаннан жөнеп кеткенше, Қолыңда ерлер аманат. Халыққа « Абыз » оғлансыз, Адасқанға жанға жол айтқан, Тілеуін тілеп саламат, – деп басталатын Маңғыстаудың зарлы әуеніне иленген сойқан жыр созыла шығып, екпін ала көтеріліп барып: Қалыңға түскен құсыңды, Қанатынан қайырып, Жатсыз ба, аға, азалап?! Кезекті нәубет келгенде, Балдан тәтті ажал оқ, Омыртқадан қадалат.
Уайым қақпан құрулы, Тасты тескен тамшыдай, Уыты бойға таралат. Жырдың соңын ала: Қуанбадым – « туды » деп, Жұбанбадым – « өлді » деп, Азасын сойып қазалап!? Қандай ауыр сөз. Сондай халдегі Палуанқұлдың өзіне ақсақалдардың айтқаны: Тәубашыл ерге бас берем, Жылаған көзге жас берем, Дегенді, Алла – жамағат! Алладан болсын панаңыз, Етіңіз – барға қанағат... – деген сөзін айта келіп: Сол айтқан сөзді зерлесек, Әулеттен өрген ұрпағың, Болғайда аға саламат. Тәубаңыз болсын таяныш, Ұл-қызың өскен саяңыз, Келмесін қайтып жаманат Дұғадан ізде бағланды, Еншісі ердің сол болар, Алладан бұйрық – аманат! Көз жасын сүрте орнынан тұрып Алмас ағаны құшақтады: « Осылай еді ғой, Алмасжан-ау! Осылай еді ғой! Шалдармен бірге кетіп еді ғой бұл дүние, жоғалмай, жоғалтпай бұл дүниені қалай сақтағансың, айналайын! Осылай айтатын еді ғой мәпелеп » деп, Алмас ағаны алып құшағына қайта-қайта басты. Мына жақта Клара апамыз жыласын. Абыр-сабыр басылып, ет желініп, шай ішіп отырғанымызда Әбіш аға шынымен де Әулет дүниеден өткелі көзінен жас шықпағанын өзі айтты.
Кино көрсем көзімнен жас шығып кететін көңілшек адаммын ғой, қалай екенін түсіне алмадым. Естігенде көзімнен жас шықпаған кезде « жүзін көргенде жылармын » деп ойлап едім, жоқ, жас шықпады. Жанымның жартысындай аяулы балама өз қолыммен топырақ салып жатқанда да жылай алмадым. Міне, қанша уақыт өтті, бір тамшы жас шықпап еді, құдайдың құдіретімен осы бүгін сендер келгенде бір толқып, көзіме анда-санда бір лық етіп жас келіп қалғандай болып еді... » деді. Көзінен жас шыққаннан кейін бе, жадырап сала берді. Тіпті қуанып, баладай мәз болды. Сол отырғаннан алты сағат отырдық. Кетерде бізге шапан жауып, есік алдына дейін шығарып салды. Шығарып салып тұрып тағы құшақтады. Тамаша отырыс болды ғой » деп жатыр Сайын досы. Міне, қазақтың көңілқос, көңіл айту дәстүрі Әбіш ағаның шерін осылай шығарып, жасын осылай төгіп еді. Қазірге дейін менің көрген соңғы көңілқосым осы. Сыртқа шыққаннан кейін тіл ұшына өзінен-өзі « Нарды нар ғана тұрғызады екен ғой » деген сөз келді. Ол Алмас ағаға арналған сөзім еді ».
Бұл әңгімені жыршы Амандық аға Көмеков осылай айтып еді, бәлкім, осыдан да әсерлі айтып еді... Мінеки, « Ой түбінде жатқан сөз шер толқыса шығады » дегендей қаншама ғасырлар бойы халық жасаған сара салт, нешеме дәуір тегершігінен өткен дара дәстүр теңіздей терең Әбішті осылай толқытыпты. Кезінде Арқада өткен атақты Ерденнің жалғыз баласы қайтыс болғанда, аяқ жетер жердегі ел түгел келіп, көңіл айтса да басын көтермей, сартөсек боп сарғайып жатып алған оқиғасын біраз жұрт біледі. Сонда суық хабар тигеннен кейін Сыр бойындағы Досбол мен Шоқай ел арасы шалғайлықтан жетінші күні жетіпті. Үйге кіріп, көңіл айтып, бет сипаған соң арғы-бергіні ақтара сабырға шақырып Досбол сөйлейді. Ерден оған да мызғи қоймайды. Сонда Шоқай дауға түсер адамдай қатулана шарта жүгіне отырып: « Ей, батыр Ерден! Басыңды көтер жерден! Құдайға құдіреттімін деп, Мейманасың тасып кеткен екенсің кердең?! Мыңды айдаған әкең Сандыбай да қара жерге енген! Оны мына Шоқай көзімен көрген! Әулие болсаң, әкеңді де, балаңды да алып қалуға әлің қане, келген?!
Көкті бу көтереді, жүйрікті ду көтереді, өлімді ер көтереді, ауырды нар көтереді?! Ер емес пе едің талай құқайды көрген?! Тағы да айтамын, басыңды көтер жерден?! Құнсыз беріп, пұлсыз алды, нең бар еді Құдайға берген? Сон­да Ерден төсегінен басын көтеріп: « Уа, асып туған асылдар! Қайғырсаң да қаншама, өлі артынан өлмек жоқ. Құрдымға хайыл кеткен соң, екі айналып келмек жоқ! Көтермесем басымды, көңілім өксік қаяулы! Ардақтыларым едің аяулы, саңлақтыларым едің санаулы! Көңілде қайғы, шемен-шер, төбелерің көрінбеген соң, күтіп жатыр едім, өздеріңдей асыл ерлерді жараулы! » деп, құшақтаса көрісіпті. Сонда атақты Ықылас қобызын күңірентіп « Ерден » деген күй шығарыпты. Оның өзі анау « Ақсақ құланнан » жалғанған желідей болып бүгінге жетті. Осы « Ерден » күйі негізінде Жезқазған өңірінде жыл сайын республикалық дәстүрлі қобызшылардын, байқауы өтіп келе жатыр. Сонда қараңызшы, Ерден бұларды күтіп жатыр ғой, ара жолдың алыстығынан аптадан кейін келген күнде де көңіліндегі назы айтылып жатқан жоқ па?!.
Міне, бір-бірінің қаяулы көңілдеріне асыл сөзбен дем беріп, жүз көрісіп, жүрек жылытысып, қайғысын бөлісіп, алдамшы дүниенің арзан күлкісіне алданбай бұл фәни жалғанда адам көңілінен құнды нәрсенің жоқ екенін дәлелдеп кеткен асылдар үлгісі. Бұл – салт, бұл – дәстүр. Біздің айтып отырғанымыз соның мысалдары ғана. Бұл күнде небір көңіл жақын, қайғыңа ортақтасуы тиіс деген адамдарымыз қарға адым жерде тұрып бет көруге, жүзбе-жүз көңіл айтуға бармай, әлеуметтік желіде отырып « иманы саламат болсын » деп пікір жазған мың сан бейтаныс адамдардың арасына сіңіп жоғалып жатқан жоқ па?!. Бар ма сол ем, бар ма сол ел?.. Торқалы той, топырақты өлімде керек дейтін ағайынның арасын жалғап, азаматтың қайғылы көңілін емдеп жазатын көзге көрінбес қанша желі үзілді бұл күнде, қаншама сөз жоғалды. Қайран қазақтың дара болмысы сол қолға білінбес, көзге көрінбес нәзік те қуатты осындай жүздеген желілермен жоталанып тұрған екен-ау... « Алдынан ақсағанның айыбы жоқ » деп тоқтау айтып, « атамайлатсаң да, ботамайлатпа » деп тілек тілейтін халықпыз ғой, айтқан жерден аулақ, Алла бәрімізді перзенттеріміздің тек қызық-қуанышын көруге жазғай.
КӨҢІЛ ШАЙЫ Жаз жайлауда думанға қанып, қыс қысқанда алып таулардың қойны-қоншына еніп ізім-ғайым жоқ болып кететін осынау бір қауымның әрбірі дүниеге келген сәтте-ақ жан түкпіріне жазылып қойғандай өз заң, қағидалары бар-ды. Кісі қайтыс болған шаңырақты жеті күн өтер-өтпесте айнала ауыл бірінен соң бірі үйіне шақырып көңіл шайын берер еді. Осы кезеңде қаралы үйдің естияр адамдарының ешқайсысына көңіл шайға шақырмаған үйдің табалдырығын аттауға болмайды. Тіпті сол үйден алар зәру заты болса да, өзі бармай, өзге адамды жіберіп алдырады. Жақындарынан айырылып қамкөңіл болған шаңырақты шақырмай мына жұрттың да көңілі жай таппақ емес. Сондай да сондай қаншама қағидаларын қалт жібермейтін бұл қауымның бір-бірінің көңілін емдер талай оқиға кейіпкерлерінің бетін бейіт жауып қалса да, айналаңда тірі жүргендей сезілетіні несі екен? Әлде бұл сағыныш па? Әлде бұл сенің де анау бір жылдардағы емделмей қалған жаралы көңіліңнің енді-енді іздеп тапқан дәрісі ме екен? Ойыңа орала береді, орала береді... Сона-а-ау жылдары, тағы да сол қауымда, сол ауылда жасы сексеннен асқан Ханифа деген әже хәл үстінде жатыпты. Шекесі тершіп, әлденеге қысылғандай жүзі де қызарып, бірдеңе айтқысы келгендей келініне қарағыштай берген екен.
Келіні қайқыбас төсек алдына тізерлей отырып енесінің ерніне құлағын төсепті. Сонда хәл үстіндегі Ханифа кемпір әр сөзін деміне жалғап шығарып жатып: Ан-ay Нұр-дан-дарды көңіл шай-ға шақыр-алма-ғаны-мыз-ай, жас өл-ім еді ғ-ой, ен-ді ме-нің жана-зама қал-ай кел-ер ек-ен? Содан сәл тынығып барып, көзінің жасы мөлт етіп төгіліп кеткен келініне қайта бір тіктеп қарап: Алды-мен сол-арға көң-іл ш-әй бер-іп алы-п, co-дан кей-ін өздер-ің бар-ар-сыңдар, жө-ні со-лай, – деп, өсиетін айтып үлгергеніне жаны жай тапқандай ақырын ғана созыла түсіп, үзіліп кете барған екен, жарықтық... Солай, сол ауылда, сол қауымда әлі күнге қолға ұсталмаған, көзге көрінбеген тек қана бір-бірінің көңілдерін жалғап тұратын бір құпия, сырлы жіп бар еді дейді, оны өлгендер тірілерге тастап кетіп отыратын деседі... II БӨЛІМ. СӨЗ ҚАДІРІ СӨЗ ТАПҚАНҒА ҚОЛҚАНЫҢ ҚАНДАЙ ҚАТЫСЫ БАР? Ұлт ұстазы Ахаң « Сөзі жоғалған жұрттың өзі жоғалады » дейді. Біз мұны көбінесе сөздік қорымызға кейінірек енген « мемлекеттік тіл » төңірегінде қолданып жүрміз. Асылында, Ахмет атамыздың айтпағы бұдан өзге. Бұл мәселені Жапониядағы мынадай бір жағдаймен салыстыра айтқанда түсініктірек болар.
Жапондар тілін сақтау үшін күріш егеді Жапония жері тар, табиғаты да сонша қолайлы ел емес екені әмбеге аян ғой. Екі аралы « өлгелі » жер жағынан жағдайлары тіптен қиындай түскен. Осыған байланысты олар күрішті өздері екпей-ақ, сырттан экспорттап алғаны өте тиімді болмақ екен. Алайда, сырттан күріш алуға кететін қаржыдан он есе көп ақша шығарып, шығынға бата отырып күрішті өздері егуге шешім қабылдаған. Оны егетін, қарайтын адамдарға да жоғары айлық төлеп әуре-сарсаңға түсіп отыр. Неге? Бір қарағанда, сонша ақшаны бекерден бекер желге шашып, күріш егіп ерігіп, ойнап отырғандай сезілген жапондардың қайғысы басқа екен. Мәселе тілге, тіл ділге, ділі ұлттық болмысына әсер етіп, жапондар күріш екпей бұлай кете берсе ұлт жоғалмақ екен. Өйткені жапондардың жетпіс-сексен пайыз сөзі күрішпен байланысты болып шыққан. Егер жапондардың санасынан бұл сөздер, осы сөздер беретін ұғымдар жоғалса, жапон да жоғалмақ. Әлемге ортақ техникалық тілдер ұлттық болмысын, дара ерекшеліктерін жойып тынбақ. Мына жанталастық соның алдын алу. Жапондардың жетпіс-сексен пайыз сөзі күрішпен байланысты болса, біздің жетпіс-сексен пайыз сөз көшпенді өмірмен, төрт түлік малмен байланысты ғой, мұндай мәселе бізде жоқ па?
Сөз тапқанға қолқаның қандай қатысы бар? Бұл күнде көптеген мақал-мәтел, тұрақты сөз тіркестерін әңгіме арасына қыстырып жібергенімізбен ары қарай оның мағынасын тарқатып бере алмаймыз. Кейде тіпті алғашқы мазмұнынан мүлде алшақ мағынада қолданамыз. Неге? Біз де көшпелі дәуірден отырықшылыққа ауысқалы сол кездегі кейбір заттарға байланысты қалыптасқан атаулардың өзін ұмыта бастадық. Қазақтың ол дәуірін неше буын ұрпақ көрген жоқ. Содан кейін де ол атауға байланысты кей мақал-мәтелдің, тұрақты сөз тіркестерінің мағынасын түсінбейміз. Мысалы, « Сөз тапқанға қолқа жоқ » дейміз. Мағынасы қандай? Оны түсіну үшін ең алдымен « қолқа » деп нені айтатынымызды білу міндет. Қазақстанның « Уикипедия » ашық энциклопедиясындағы мәлімет бойынша: « Қолқа – омыртқалардың қан айналыс жүйесіндегі ең ірі артерия қан тамыры ». Жарайды делік. Ендеше, мұның « сөз тапқанға » қандай қатысы бар? Дәл мына анықтама бойынша бұларды қанша қолқаласақ та, бір-біріне жуықтата алмаймыз. Де­мек, « қолқа » деп аталатын екінші бір зат бар. Иә, аталарымыз тағы нені « қолқа » деп атады? Түйеге жүк арту үшін 7-8 құлаш екі арқан керек. Сол екі арқанды қосақтап, кесілген жеңдей қуыс киізден өткізеді.
Сол қуыс киізді « қолқа » дейді. Қолқа арқанның тең ортасында болып, жүк артқан кезде түйенің дәл төсіне келеді. Яғни, түйенің төсіне арқан батпас үшін жасалынған зат. Бір қызығы, бұл киіздің сыртқы формасы анау ағзадағы қолқамен ұқсас. Сол үшін де осы қуыс киізге ағзадағы қолқаның атауын берсе керек. Міне, біздің мақал-мәтелдеріміздегі « қолқа » сөзі осы затқа байланысты. Себебі түйеге жүк арту үшін оны шөгеру керек, шөгеру үшін арқанның бір жағын шумақтап алып қолқаны төс тұсына келтіре, түйенің мінер жағынан қамшылар жағына өткізе лақтырамыз. Түйені қазақ осылай қолқа салып шөгереді. Енді үйретілмеген асау тайлақ болмаса, жүк артылған түйе атаулы иесі қолқа салғанда өзіне жүк артатынын біледі, өздігінен шөгеді. Тіпті кейде бала-шаға бұйдасынан сілкілеп шөгере алмай тұрған түйенің төсіне үлкендер келіп қолқаны сала қойғанда екі тізесі еріксіз бүгіліп, « бық » етіп шөге қалатынын өз көзімізбен талай көргенбіз. Ал 2007 жыл « Арыс » баспасынан шыққан « Диалектологиялық сөздіктің » 453-бетінде « Түйеге жүк артқанда арқанның дәл төске келетін жеріне кигізетін киіз » деп қолқа туралы қысқа болса да анық жазылыпты. Қосымша « Қызылорданың Жалағашында қолданылады » деп көрсетілген.
Сонымен... Қолқа сала келген қазақ пен өтініп тұрған қазақ Енді түсінікті болар, « Қолқа салып кеп отырмын » деген « Жүк артқалы келіп отырмын, салмақ салғалы келіп отырмын » дегенді білдіреді. Қолқа – қалаудың, біреуді көмекке шақырудың, қазіргі тілмен айтқанда, өтініш айтудың ұшар басы, қазақ біреуден бір нәрсе сұраудағы сөзінің шегі. Қазақта « өтінемін » деген сөз жоқ-тұғын. Бұл өте жалынышты хал. Аталарымыз бір-бірін ондай күйге түсіргісі келмейді. Шарасыздығын айтты, бірақ мүсәпір, аянышты, жалынышты күйге түсіп айтқан жоқ. Себебі, бұл сөз оның қадірін сақтап, белгілі дәрежеде тепе-теңдікті ұстап тұр. Ал, қолқа салынып қойды, қолқа салынған адам қайтпек? Оны қазақ құдды алып қашып әкелген келіннің алдына көлденең жатып алып « кетсең, мені аттап кет » деген енедей сезінеді. Сондықтан қолқаны аттап кету деген үлкен әбестік. Мінеки, мұның арғы жағында қазақтың бір-бірімен қарым-қатынасының, болмысының қандай болғанынан хабар беретін үлкен ақпарат бұғып жатыр. Енді қолқаны аттауға болмайтынын білдік. Орындай алмаса, орындауға мүмкіндігі болмаса ше? Сондықтан « маған қолқа сала көрмеңіздерші », « қолқалай көрмеңіздерші » деген сөздер жиі айтылады.
Ал салынып қойған қолқадан мыңнан бір адам ғана құтылады. Аттап емес, сөз тауып құтылады. Сол кезде қолқа сала келген адамның өзі оған риза болып қолқасын кейін тартып алмақ. Өйткені, « Сөз тапқанға қолқа жоқ ». Қалай, ә?! Бұл – шығар жол. Аталарымыз мұны да ескерген екен. Қолқа салып сұрап тұрған дүниесін берсең де бересің, бермесең де бересің, шақырған жеріне барсаң да барасың, бармасаң да барасың демейді, көкейге қонымды, қызықты да тапқыр жауапсөз айтсаң қолқасын өзі қайтып алуы керек һәм реніш болмауы тиіс. Міне, бұл сөз ғана емес, бұл – біз көп айта беретін, таңдай қаға беретін, тереңіне жете алмай тамсана беретін аталар болмысының бір ғана көрінісі. Бұл біздің көшпенді дәуірден отырықшылдыққа ауысу барысындағы жоғалтуымыз. Қазіргі уақытта қазақтың қанша сөзі архаизмге айналып бара жатқанын санап тауыса алмайсыз. Ахаңның жоғарыдағы сөзі, әрине, тіл, тіл болғанда да құр атаулар тізбегі емес, сөз, сөз ұстап тұрған мағына, сол мағынаға сай ұлт деңгейінде айтылған сөз. Сөз жоғалса, болмыс жоғалады. Мысалы, ақылсыз хайуан аттамаған қолқаны ақылды адам неге аттап кетеді?
Өйткені, ол сөз жоғалған. Иә, әзірге сырты бар, іші жоғалған. Осы күнде біз оның қандай мәселеге байланысты айтылуы керек екенін бұрынғы қолданыстағы инерциямен түйсік арқылы болжап қана айтып жүрміз. Дәл қазір инерция баяулады, оны бұл сөздің бұрынғыдан әлдеқайда сирек қолданылатындығынан көруге болады. Сондықтан біраз жылдарда сырты да жоғалады. Өлгісі келмеген сөз өзге ошақтың отын жағып күн көреді Ал, егер бұл сөз өзін жоғалтпай құтқарып қаламын десе, өз ішін өзгертуі керек. Яғни, басқа бір мағынаға қаңқа болып жан сақтайды. Себебі, бүгінгідей ортада өз мағынасымен өмір сүре алмайды. Қазірдің өзінде қазақтың қаншама сөзі, тұрақты тіркес, мақал-мәтелдері өзге мағынаға қаңқа болып арамызда қалт-құлт етіп әрең жүр. Бір-екі мысал келтірейік. Бала кезімде жайлауда бізге көрші отыратын үйде Хасен дейтін қария болды. Өзі біліп тұрғаны белгісіз, білмей тұрғаны белгісіз, айналасына қайта-қайта сұрақ қойып отыратын. Сол қария Зәкің молладан бір сұрақ сұрағаны есімде. Сөйтті де, сәл іркіліп, « құдай Тағаланың адам баласын шектеген шекарасы бар, содан шығып кеткенді « шектен шықты » дейді » деп қысқа қайырды. Енді ойлап отырсам, бұл үлкен сөз екен.
Соңғы сөйлемін тарқатар болсаң, таңға кететін дүние. Ал осы сөзді жаппай арақ ішілген кеңес уақытында, Қытайдағы қызыл партияның « Мәдениет төңкерісі » қызып тұрған уағында айтып көрші. Өзін, шектен шыққан болып шетке айдаласың. Соның салдарынан ол уақыт қана емес, ондай « ауыр сөзді » қазірдің өзінде көтере аламыз ба? Айта алмаймыз. Сондықтан бұл сөз де амалсыздан басқа мағына жамылып, санамыздың терең түкпірінен анда-санда бір жылт етіп сыртқа шығады да, бүк түсіп қайта жатады. Ұяттың өзі ұялып жүр Қазақтың « ұят », « намыс » дейтін ұстынды сөздерінің өзі бұл күнде тұғырдан түскен. Ұят деген сөзді айтып қалғанда жүзіне қызыл арай рең ұшқындап кететін әжелеріміздің бойында толық энергиялық қуатқа енетін еді бұл сөз. Қазір көп адамның болмысынан ұят ұғымы кемігелі бұл сөздің энергиялық қуаты мүлдем әлсіреп қалды. Бұрын екі сөзінің бірі « ұят болады » болған қазақ бұл күнде оны сирек айтып, соның өзінде « осы қазақ ұят боладымен-ақ құрып барасыңдар! » деген әлдекімнің сынын естіп қаламыз ба деп жалтақтайтын болған. Қазір ондай сөз айтылатын танымал адамдардың арасына баруға ұяттың өзі ұялып жүр.
Қазір осы « ұят » сөзі айтылғанда көп адам соншалықты әсер алмайды, батереясы таусылған сағаттай сазарып өзіңе қарап тұрады. Оған « Өлімнен ұят күшті » деген сөзді ағылшыншалап айтсаң да түсіндіре алмайсың. Өйткені, « ұят » сөзінің қазақ болмысындағы ұясы бұзылып, тентіреп кетті. Анда-санда әрбір жерде айтылып, өшкіндеп барып жоғалады, болмаса басқа мән алып қана аман қалады. Ақшаң аз болып қалғанға, киімің ана біреудікіндей қымбат болмағанына ұялу деген секілді болмайтын, болмашы нәрселерге ғана қолдануға жарайтын жарымжан сөз болып өмір сүре тұрар әзірге. Бұл сөз жартылай жоғалғанда ұятты қазақ та жартылай жоғалды деген сөз ғой сонда. Намыстың жүрген жері Қазақтың « намыс » дейтін найзағай сөзін бір боксшымыз өзге бір елдің боксшысымен жұдырықтасып жатқанда ғана журналистің аузынан еститін болғанымыз да жасырын емес қой. Ал сол боксшы жеңіліп қалды дейік. Сол намыс па? Сонша намыс емес. Жарыс болған соң алма-кезек біреуі жеңеді, біреуі жеңіледі. Намыс басқа ғой. Бұрын бірге туған ағайын, қарындасы түгілі, руынан біреудің жаман аты шықса қайнап шығатын қандағы намыс енді боксшының бір уыс қолғабын паналап қана жалған өмірін жалғастырып жатыр. Соны на­мыс дейтін болдық.
Тіпті қазір жартылай жалаңаш сахнаға шығатын арулар байқауында « Пәлен ару түген облыстың намысын қорғады » дейтін тіркестерді көреміз. Намыс байғұс өлмес үшін мұндай жерде де жүр қазір. Мұнда не ғып жүрсің? Бүйткенше өлсеңші » дейді ғой бір күні оған біреу. Өлгені де сол шығар. Иә, намысты ерлер әлі де бар екеніне шүбә келтірмейміз. Бірақ, намыстың қолданылар аумағы қаншалық тарайса, намысты қазақтың соншалық жоғалып бара жатқаны да. Мақал-мәтел дегеніміз конституция болатын Сөз – ұғым, ұғым – таным. Танымның адам болмысына тікелей әсер етуші фактор екенін алға тартсақ, бір ұлттың болмысын оның сөзі арқылы тануға болатынын қапысыз аңғарамыз. Қазақтың « Тоқсан ауыз сөздің тобықтай түйіні » дейтін сөзі осы мақал-мәтелге қаратылған. Бір мақал айтылып қалған жерде оны айтушы мен тыңдаушының санасында аз дегенде тоқсан ауыз сөз қаулап шығуы керек. Ал ол мақал-мәтел дегеніміз – конституция. Яғни өз тұсындағы қоғам өмірінің рухани һәм әлеуметтік жағдайын ескере отырып шығарған заңдары. Ахаңша айтқанда « Мақал – тәжірибеден шыққан ақиқат түрінде айтылатын сөз ». Қызық болғанда, бұл конституцияның бүкіл баптарын бүкіл ел жатқа біледі және мойындайды. Бұл қандай ғажап құрылым, сірә?!
Мысалы, күйеуі өлді, жар жесір қалды. Үкім қалай болуы керек? Түсінікті. Мойындалған. Әмеңгерлік. Осылай кете береді. Ал сол жадына жабысып қалған заңы, танымы қазақты қанша зобалаңнан аман алып, осы күнге жеткізді. Ғасырлар өткелегінен өтіп жанына жабысып қалған ұлттық таным-түсінігін миынан қырсаң да кетпейтін еді, қазақты жоймаққа бүкіл күшін салған жаулар сөзін жоғалта алмады. Сөйтіп сол сөздің мәнін өзгертуге жегі құрттай ішінен жеді. Қазақ сөзі бәрібір қаңқасын сақтап қалды. Оны ұмыттыру үшін тек басын шауып тастағаннан басқа амал қалмады. Еттен өткізіп, сүйекке жеткізіп, қантамырдың ішінен сыртына тепкізіп қалай ғана орнатып берді екен осы иммунитетті бабаларымыз!? Сонымен, аштық жасады, қырды, жойды. Сүйретіліп ол өткелден де өттік. Ес жидық, етек-жеңімізді жинап жатырмыз. Ендігі меже сол болмысымызға оралу болуы тиіс. Сөз қайта тіріледі немесе өзін табады Оның қажеттілігі қандай дейсіз-ау? Күріш егіп жанталасып жатқан жапондар ұлттық болмысты сақтап қалу – техникалық білім деңгейі бар, дүниесі көп, бірақ, жаны, рухы кедейленген бүгінгі психологиялық проблемаларлардан арылу деп ұғады екен.
Қысқасы, технократтық уақыттың үдесінен шыға отырып, адами қасиетке толы жайма-шуақ өмірді сақтап қалу. Соған ұмтылыс. Өздерін мазалаған уақыт проблемаларын тап басып танығандықтан осы қадамға барса керек. Енді, олардың ата-бабаларының құндылықтарының қанша құнды екенін қайдам, қазақтың ұлттық болмысқа оралуы деген сөз бүгінде болып жатқан біраз жан шошырлық жәйттерді азайту деген сөз. Өйткені бабаларымыз құрған қоғам жесірі қаңғымаған, жетімі жыламаған, ауылдың бір шетінен жаяу кірген жолаушы, екінші шетінен атпен шыққан, осынау ұлан-байтақ даласында түрме де болмаған, ажырасу деген атымен жоқ, шамасынша бір-бірінің қақысын берген қоғам болатұғын. Мұндайда « Сол малдың соңында пәлен ғасыр жүрдік қой, не таптық? » деп кері сөйлеп қыңыр тартатындар болады. Тапқанымыз өте көп. Қазақы шапанымызды ( болмысты ) шешпесек, бізді ғарыш қабылдамай қояды, ғылымнан құр қаламыз деген сөз жоқ. Бәрі игеріледі. Тек сол қаншалаған ғасырлық ұлан-ғайыр рухани болмысымызды болмашы дүниелерге айырбастап жіберіп, қайта айналып таппай қалмасақ болғаны. Ол болмыс сөз арқылы ғана келеді. Атакәсіп ауыл шаруашылығына айналып келе жатқан жайымыз бар, бұл экономикамызға ғана емес, руханиятымызға да өз үлесін қосары сөзсіз.
Ат жалында күн кешкен ата-бабаңның болмысы бүгінгі күндегі көкпар, бәйге, аударыспақ сынды спорт түрлерінің жалпыласуынан жаңғырады. Бұлар жанданған жерде жылқыға қатысты қаншама сөз қайта тіріледі. Болмыс та осылайша оралады. Ол бүгінгі ғылыммен ұштасқанда қазақтың бағы батпандап, мейманасы тасып, іргесін жау, ішін дау ала алмас мәңгілік елге айналарымыз хақ! ҚАЗАҚ ӘНДІ ҚАЛАЙ ТЫҢДАҒАН? Қазақтың өте көне әндерінің қатарына жататын « Бір бала » дейтін әні бар ғой, соның сөзі ғажап енді! Жалпы, аталарымыз әнді қалай тыңдайды? Ән айтылып жатқанда оның әр сөзіне байланысты, сол сөзді әуеннің екпіндетіп, сызылтып құбылтуына байланысты, оны әншінің тамылжытып, сорғалатып, түрлендіре, егілдіре, төгілдіре салуына байла­нысты өз қиялын қыр асырып, көңіл қыранын аспан кездіріп, әр қиырға көз салдырып шарықтатып, шабыттанып, шалқымай ма?! Кейде ауыр ойға беріліп күрсінбей ме, тереңінен маржан сүзіп тебіренбей ме?! Сол « Бір бала » әнін аталарымыз тыңдап отыр делік. Әннің сөзі басталып айтыла бергенде-ақ оның мән-мағынасы тыңдаушы санасында жусандай бұрқырап шыға келеді. Ол не де­ген сөз?
Белге түскен қайғыны таяққа сүйеніп әрең көтеріп тұрғандай бейнеде еңкіштеп, күрсініп көңіл айта келген кісілермен бет көріседі. Ал бала деген аппақ әлем, оның қайғыруына болмайды, оны қайғыртуға болмайды. Бала күнімізде қолымызға қапелімде бір таяқ ұстай қалсақ үлкендер « таста » деп ұрсатын. Бұл бала таяқ ұстаса кісі өліп қалады дегеннен емес, қайғырудың балаға жат екенін сезіндіру. Жетім қалып бара жатқан бала көңіліне де қапелімде қайғы түсіп кетпеуінің қамына қылған іс болса керек. Енді осы ғұрып бір қажетті жерінде әннің сөзіне айналып отыр ғой. Әнге зер сала қарасаңыз, әнді шығарушы сол топтағы бір балаға ән салдыру үшін айтып отырғандай елестейді. Қазіргі тілімізбен айтқанда бірінші жол: « Сен жассың, баласың ғой, ендеше, мұндай топта жалыңды жығып, көңіліңді пәс етпе, ал, әнге сал! » дегенді айтудың алғашқы емеуріні емес пе!? Міне, әнді тыңдамаққа отырған аталарымыздың құлағына жеткен осы бір жол өлең оларға іштей де, сырттай « иә, жөн-ау!.. » дегізіп шынтақтап жатқан орнынан қозғалақтатып, малдас құрғызады ғой!
Алғашқысын түзден ұстаған соң « түз бүркіт », соңғысын балапан күнінде ұядан алған соң « қолбала », « бала бүркіт », « балапан құс » деген атаулармен атайды. Кей бүркітшілер екеуін қатар ұстайды. Себебі, екеуінің аң алу тәсілі екі түрлі болады. Ұшуды, аң аулауды қанша дегенмен ұябасар мен саршадан ( аталығы мен аналығы ) табиғи түрде үйренген қу ғой, түз бүркіттің аң алуын кәсіби деңгей деп түсініңіз. Қалай ұстайды? Тұра тұрыңыз, оның аңды қайтып ұстауының алдында адамға қалай үйірлесетіні жайында мынадай бір қызықты әдіс туралы қысқаша айта кетейін. Ырғаққа отырғызу. Түз бүркітті ұстап әкелген бетте қолға үйрету мүмкін емес. Аспанның ерке серісі емес пе, жанына адам жақындаса шалқалай шырылдап жаны шығып кете жаздайды. Сондықтан оны үйге әкелген күні « ырғаққа » отырғызады. Үйдің ішіне арқан керіп, сол арқанның ортасына бүркіттің шеңгеліне толатындай келтек ағаш байлайды да, соған отырғызады. Басына томағасын кигізген соң көзі де жабылады ғой, енді керулі арқанға бір жіпті байлап, арқанды қозғайды да отырады. Көзі таңылған бүркіт құлап кетпес үшін әлгі келтекті барынша сыға түседі.
Арқанды қозғайтын жіптің ұшын бір балаға ұстатып қойып, ауылдың шалдары әңгіменің көрігін қыздырады-ай кеп. Жаратқан Иеміз бүркіттің бүкіл күшін аяғына берген ғой, кей бүркіттер әлгі ағашты кештен таң атқанша сығады бар күшімен. Сөйтіп, әбден әлі құрып, шамасы таусылғанда ырғақтан құлап түседі. Кәдімгі өліп қалған секілді жатады. Сол кезде иесі өзінің тер иісі сіңген күпісін жауып қояды. Әбден сілелеген бүркіт сағаттап жатып ақырын есін жинай бастайды. Өте әлсіз халден біртіндеп қозғалып көзін ашады. Міне, ол енді адамзат ортасында екінші рет өмірге келіп жатыр. Осы кезде иесі оны сылап-сипап қасында болады. Таңнан кешке дейін сылап-сипап, жем бере отырып өзін қабылдаттырады. Бұған апталаған уақыт кетеді. Одан ары түлету, қайыру, шырғалау деген сатылармен тәрбиелей береді... Сонымен, түз бүркітпен қансонарға шығайық. Томағасын сыпырып қалғанда алдында қашып бара жатқан түлкіні көрген қыран ең алдымен жер жағдайын аңдайды. Қашып бара жатқан түлкінің алдыңғы жағы қайқаң болса, бүркіт алдымен биікке көтеріліп алады да, қалқи ұшып, түлкі қайқаңға жетіп баяулай бастағанда барып басып қалады.
Жан бермек оңай ма, кей түлкі бүркітке қарсы атылып керіп ( « керіліп » емес « керіп » деп айтады, бүркітшілердің өз тілі ) тұра қалады. Ондайда түз бүркіт бір шеңгелді түлкінің тұмсығын бүре тұмшалай салады да, екінші шеңгелмен өкпеден қысып қана жанын үзіп жібереді. Ал түзу қашып бара жатқан түлкі болса таңынан іліп, түлкінің өз екпінімен тоңқалаң астырып жығады да, шеңгелді және де өкпеге салады. Болды. Сондықтан қолыңда түз бүркітің болса түлкіге кез келген жерден жібере бересің, ыңғайын өзі тауып ұстайды. Ал бала бүркіт ше? Оны түлкі қашады-ау деген жерлерді болжағаннан кейін немесе көре қалғанда атпен шауып оңтайлы жерден жіберуге тырысады. Өйткені, түлкі жаңағыдай қайқаңға қарай қашып бара жатса, бала бүркіт соның соңынан ере қуады. Алғашында төмен ұшып алғаннан кейін қайқаңға барғанда түлкіге жете алмай, түлкің не, төбеге жете алмай қалбалақтап қапталға қонады. Ондайда « Қолбала салған қор болады » деген осы » деп бір кіжінеді бүркітшілер. Қоянға түскенде де бала бүркіт тура қуып, енді жетіп ұстаймын дей бергенде қоян жалт бұрылғанда қолбалаңыз қопаң етіп орнына түсіп қалады.
Түз бүркіт қоянның үстінен биіктеу ұшып, шалғының ұшымен екі жағынан қайырмақтай аударыла қуып, әбден шаршатады. Шаршаған соң қоян бейбақ өзінің анау-мынаудан құтылып кететін « қоянбұлтағына » сала алмай қалады. Екі құлағы салпиып бұғып жата кетеді. Енді екі көзі қанталап қылғып жұтардай жұтынып келе жатқан қандыбалақ қыранға жатқан қоянның үстіне қона салу қиын боп ба? Сыңар аяқтың шеңгелі де жетіп жатыр. Уыстай салады ғой. Ал сонда ләж болса бала бүркіт салып әуре болмай бүркітшілер тек түз бүркіт ұстамай ма? Деген сұрақ туады ғой. Жо-о-қ, бала бүркіт салудың да өз қызығы жетіп жатыр. Түз бүркіт әккі ғой. Сәл тоқ болса, еті көтеріңкі семіз болса немесе түлкіні алыстан көрсе, көңілі шаппай ерінсе, айдаладағы шоқыға барып қонып кербезденіп, сыланып отырып алады. Аса қажеттілік болмаса өзін онша қинағысы келмейді. Мұндайда иесі « Шіркін-ау, ұшса жетер еді ғой, әттең қолбаланы әкелмеген екем, қуып жүріп індетсек те екі жақтап жүріп бірдеңе ғып ұстар едік қой! » деп кіжінеді. Ал бала бүркіт онша бап тілемейді. Заты қыран болса болды, көрсеткен түлкіңді қуып, жетсе жетті, жетпесе оны көресің.
Реніш, өкініш жоқ. Ол тіпті түз бүркіт құсап қия бет, қиын жартаста қашып бара жатқан түлкіні етекке түсіріп басайын демейді. Жеткен жерінде аяғы ілінген жерінен ұстап жабысып, аяғын шайнатып алғанына да қарамай, қия беттен түлкімен бірге домалап қан жоса болса да бір қиырдан шапқылап иесі келгенше айырылмай отырады ғой байқұс! Мінеки, « Бала бүркіт түлкіден аянбайды » деп отырғаны осы. Түлкіні соғып өзін биялайына қондырғанда тұмсығын иесінің иығына сүртіп-сүртіп алады бала бүркіт. Онысы енді мақтанғаны. Мұндайда оның топшысы мен балақ жүнін еркелете сыйпап қою сізге де міндет боп қалады. Әлгі әнді айтам-ау. Екінші тармағы айтылғанда тыңдап отырған аталарымыздың өн бойын бала бүркіттің осындай адал да таза, жанкешті де ерке жан әлемі бір шарпып өтетін шығар-ау! Мұндайда әнге ене, екілене түседі ғой тыңдарманы. Сонда айтушы қалай құйқылжытпасын? Қалай сорғалатпасын, қалай егілдіріп, төгілдіріп, әр сөздің қойны-қоншын ақтара тінтіп тұла бойыңды тітірете салмасын әнді? Біржан салдың бұл әнінің алғашқы жолы айтылғанда-ақ, « е-е, рас-ау... » дейді шалдар. Не рас? Бурылтай деп отырғаны қалқасы ғой Біржанның.
Қанша ынтық болғанмен оны айттырмаса, ықтиярын алып, қалыңын бермесе, таңбасы жоқ, ені жоқ емей не? Таңбасы жоқ, ені жоқ болса кім алам десе, таласың бар ма? Рас қой. Сол қалқаны жар етуге қойылған тосқауыл ғой бұл. Кім? Жақын туысы ма, өз жары ма, ағасы ма, болыс па, қыздың әкесі ме? Әркім білгені, естігені бойынша, өткел бермеген терең сайды әрнеге балап күрсінеді ғой. Ғашыққа асыққан ынтық көңілді бұдан артық қалай бейнелеп, қалай жеткізетінін білмедім, осындағы « шоқытып » деген сөз естілгенде тыңдаушының құлақ түбі терлеп кетеріне күмәніңіз болмасын. Ал ары қарай не болады? Құба жонға шоқытып шыға келсе... « Жұрты жатыр, өзі жоқ қалқатайдың », « Күрсінттің ғой, Біржан-ау! », « Арманыңа жет, асыл ер! ». Бұл, әрине, әннің қайырмасына жетпей жатып-ақ шалдардың аузынан атылып шығар шын сөздері. Енді бұдан кейінгі қайырмадағы « Ақау бикем, жар-жар, Алма мойын ақсұңқар, Бір күн ауру, бір күн сау, Таба алмадым бабыңды-ау » деп келетін жолдарға шатырлатып шапалақ соға алмайсың.
Тек шапалақ соғасың, алдыңғы жағындағы сөздерден дым түсінбегенде немесе қайырманың алдыңғы жолдарға қатысы жоқ деп есептегенде. Сонда да « Бір күн ауру, бір күн сау » күйге қол шапалақтау қалай болады өзі? Тіпті бір сөзін түсінбейтін шетел тілінде тыңдап, музыка екпін алғанда кілт есін жинап қол соғып қозғалақтап қойғанымызда не ләззат алдық? Не ой түйдік? Абай атамыз айтады: « Шырқап, қалқып, сорғалап, тамылжиды, Жүрек тербеп, оятар баста миды. Бұл дүниенің ләззаты, бәрі сонда, Ойсыз құлақ ала алмас ондай сыйды... Ұйықтап жатқан жүректі ән оятар, Үннің тәтті оралған мәні оятар. Жаманға « жар » деген-ақ ән көрінер, Жақсы әнді біле айтуға кім ерінер? Жарамды әнді тыңдасаң, жаның еріп, Жабырқаған көңілің көтерілер, – дейді. Еш талдауды қажет етпейді. Қалай дәл! Қандай жанды?! Біз ән туралы осынша талдау жасағанымызда ән сөзінің мәні туралы ғана айтып жатырмыз ғой, Абай атамыз ол жағын өз алдына бір қайырып қойып, « үннің мәніне » үңіледі. Жоқ, ол жаққа еңкейіп көруге біздің жүрек дауаламайды.
Біз бейбаққа арық ешкінің шарбы майындай алабұлттап жұқанасы жеткен, сонымен де дәулескер күйші шерткен кейбір күйдің әр жерінен бір бас изеуге жарағанымызға мәзбіз. Жоғарыда басын шалып өткен алты тармақ өлеңді қармап қалып, мәні жаныңа әсер етіп, одан ой түйіп, рахат алу үшін қаншалықты парасат-пайымың, ұшқыр қиял, жүйрік көңілің қанша аумақты шарпып жатуы керек екенін түсінгенде ғана барып аталар биігінің анау-мынау ойлағандай аласа дүние емес екендігіне көзің жете түседі-ау. Біз қамалған тұйық Баяғыда ағылшындардың отарында болған бір қауым жұрттың сан санауға да санасы жетпейтін уақыты болған екен. Кейін оларға санды саусағын санатып үйретіпті. Олар онға дейін санап, ары қарай « 11 » десе, ештеңені түсінбей көздері алақтап тұрып қалады. Саусағы таусылып қалған соң, көз алдында жоқ нәрсені, еш елестете алмаған ғой. Сөйтіп, ең алғаш тест деген пайда болып, ештеңені түсінбесе де жаттата берген екен. Бұған өзімізше жағамызды ұстап таңғалған кейіп танытқанмен аталарымыздың танымы ( оны жай танып қана қоймай ұстанғаннан соңғы ұстанымы ) жөнінде бұл күнде біздің жайымыз да Абай атамыз айтқан кеп: « Көзінен басқа ойы жоқ ». Ой-қиял шектелген.
Енді оның ой-қиялына өлшеп қана сөз жазылып, ой-қиялына өлшеп қана әуен жазылып орындалуы керек. Сөйте тұра оны менсінбегендей сыңай танытады. Алда-жалда осы күнгі әндердің ортасына баяғы қазақтардың бірі түсіп қалды делікші, торға түскен торғайдай топалаң күй кешеді, тордан шығарып жіберіңізші, домбыраны екпіндете екі-үш қағып жіберіп « Базарың құтты болсын, ардақты елім, ардақты еле-е-е-е-м... » деген Біржан салдай самғап береді. Бүгінгі жас ұрпақ та ән тыңдайды, бірақ ол әннен жанына азық таба алмайды. Қысқа уақытқа ра­хат күй кешкендей немесе мұңымен мұңдасқандай болғанымен, сөзі мен әуенінде тереңдік жоқ жалаңаш болғаннан кейін әсері бойға тарап, ой қозғарлық қуаты жоқ, минутқа жетпей қардай еріп жоқ болады. Қазақтың шендестіре, салыстыра, бейнелей айтылатын сөздері айтылған жерде-ақ адасып қаламыз. Қай қиырдан қалай айтылып отырған сөз екенін түйсініп жетерге түйсік – шабан, ой – тұйық. Біздегі бүгінгі отбасылық ұрыс-керіс, қабарған қабақ сол бір генетикалық жадының сұранысының қанағат таппай, тар тұйыққа қайта-қайта қамалып шиыршық атқан жан қысылысынан болса керек. Ал, өзін өлімге қиған көп жастарымыздың құлақжіпке байланып таңнан кешке дейін эстрада тыңдайтыны көп сөз болады, бұл тегін емес.
Қазір біздің санамызда заттардың атауларын білдіретін тіл бар болғанымен ұғымдарға жетелейтін сөз азайған. Сол сөзбен бірге ұлт та болмысынан айырылады. Ахаң айтқан әлгі сөз тағы алдымыздан шығады. Тіліміз бола тұра сөзіміз жоқ болуы мүмкін. Кеңес уақытынан бері қарай бізде өз сөздеріміздің аясынан шығып, өзге ұлттың сөзінің ( ұғымдарының ) ішіне енуге талпыныс жүрілді. Алайда, өзге ұлттың тілін қанша үйренгеніңмен жаныңды тербер сөзіне ене алмайтының заңдылық екен. Оның әзіліне дәл өздеріндей рахаттана күле алмайсың. Біз ортада қалдық. Күлкіміз, қуанышымыз өзіміздікі ( жанымыздікі ) емес, жасанды болуға мәжбүр болды. Себебі сөз генетикалық жадымен жапсарласып жатқан дүние. Өзге тілден жетпіс жеті атаңнан бері беліңе беріліп, түйсіктеріңнін, терең қатпарларында бұғып жатқан генетикалық жады сұранысына толық жауап таба алмайсың. Ол келіп мінезге әсер етпек. Ата-әжелеріміз айтатын « орысша оқыған, мінезі тік » дейтін сөзде бір мән бар. Бұл құрсауды жарып шығар тұлға некен-саяқ болатынын өмірдің өзі көрсеткен. Алла Тағала алапат талант берген Олжас Сүлейменовтің генетикалық жадысының қуатты қалауы оны сонау түркілік дәуірдің сөз әлеміне сүйрелеп, ақыры адамзат мәдениетінде айрықша құбылыс – « АзиЯ » өмірге келген жоқ па?!
Ал жұрттың бәрі Олжас па? Тілі бар да, сөзі жоқ Сөздегі кеңдік – санадағы кеңдік. Ол өз кезегінде мінездегі кеңдік, өмірдегі ұстамдылыққа алып келер жол емес пе? Аспан құлап кетсе де аңғармайтын аталарымыздың салмақты тұлғасы мен қазіргі шыбық тимей шыңқ етер шыжбалақ ерлерімізді салыстыра қарасақ, сықпытымыз сын көтермес. Біз жоғарыда адам баласы өз генетикалық жадысының алапат сұранысына лайықты жауап бере білмесе, ол жегі құртқа айналып жан әлемін іштен кеміретіні туралы айтып едік, енді әні өзгерген, сөзі жалаңаштанған жұрттың мінез, болмысы да өзгеретінін көріп отырмыз. Бір басылымда « Шалақазақтар, біліп жүріңдер: нағыз қазақтар біздің бауырымыз емес » де­ген мақала жарияланып, автор « нағыз қазақтар » деп өзі бөліп алған топты біраз күстаналаған екен. Анығында « нағыз қазақ » ұғымы биік ұғым. Ол жемқор қазақтың тілінде сөйлегенмен, сөзіне амал етпейтін қазақ есептелінеді. Себебі, нағыз қазақтар қалдырған « Аманатқа қиянат жүрмейді » деген сөз бар. Қиянат жасасаң, кесірі алдыңнан шығады, өз алдыңнан шықпаса, балаңның алдынан, тіпті күндердің күні ( « күндердің күні » деп хиямет күнін айтады.
Патшалардың патшасы – император деген секілді бүкіл күндердің қорытынды күнін осылай атаған ғой ) алдыңнан шығады дейді. Міне, осы сөз бойында бар, хал-қадірінше амал еткен қазақ мемлекет « халық ісіне жұмса » деп аманаттаған ақшаға қиянат жасар ма еді? Аталарымыз танымы осылай еді. Мұндай сөздер тұғырына қона бастаса қазақ өз болмысына қайта бастады деп есептей беріңіз. Былайынша қазақтың тілінде сөйлеген адамның бәрін « нағыз қазақ » деп атап, оның кемшілігін анау аталарымызға жабуға мүлде болмайды. Сауап. Қазақтың екі дүние арасын жалғап жатқан « сауап » дейтін сөз бар еді, тәуелсіздік алып, дінімізге қайта орала бастап едік, бұл сөз де тағына отыра бастады. Әйтпесе, бұл сөздің көрмегені жоқ. Кеңес кезінде мазаққа да ұшырады. Біреу мас болып бір іске душар болса « сауап болыпты » дейтін едік. Сауапты емес күнәлі іс еді ғой. Бейнелеп айтқанда бұл молданы қинап арақ ішкізгендей іс еді. Шүкір, қазір олай айту жоғалып, өз мағынасында қолданылып жүр. Иә, біз кейбір сөзді мазақ қылғанмен кейбір сөз біздерді де мазақ қылды.
Бұл біз жоғарыда айтқан қазақ сөзінің жалаң мағына емес, астарлы келетінін, оның адам санасын кеңдікке жетелейтін ғажайып қуат екенін кейбір « жаман сөздерінің » де бойын жасырып сәлихалы жиналысқа кіріп кеткенінен көруге болады. Қыздың жолы жіңішке. Оны тойда төрт еркек бір әйел тілеу айтуға шықса, « Қыздың жолы жіңішке » деген сіз бастаңыз » деп микрофон ұсынамыз. Сөзіміз дұрыс-ақ бірақ ісіміз керісінше. Пайғамбар жасы. Алпыстан асқан, анығы 63-ке келген кісіге « Пайғамбар жасыңыз құтты болсын » дейміз. Ал қазақ пайғамбар жас деп 40 жасты айтқан деген пікірлер бар. Себебі, пайғамбарлық міндет жүктелген, жауапкершілікті арқалауға әбден жарайтын жас дегенді білдіру үшін деген уәж айтылады. Ал, олай демейік, Пайғамбарымыз 63 жасында қайтыс болды, ендеше құттықтап тұрған анау кісіге, « енді сіз де сол жасқа келіп қалдыңыз... » деген сөз бе сонда? Ыңғайсыз секілді? Мысалы қазақ 25 жасты ерекше айтатыны, оған дейін аса бір ауыр қылмыс өткізіп алмаса, жігіттікпен артық-кем кылған ісіне көп адам кешіріммен қарайды екен. Жиырма бестен өткеннен кейін ескеуіл сөз, оғаш қылығыңның бәріне тиісінше жауап бересің. Құдды заңдық жауапкершілікке тартылатын кәмелеттік жас секілді.
Міне, мұның бәрінде мән-мағына, болмыс жатыр. Бәрі біздің өмір салтымыз, жүріс-тұрысымызды белгілеп беріп отыр. Мысалы, « Әнші Мейрамбек биыл пайғамбар жасына толды » деп айтсақ еш ерсі көрінбеуі керек. Қайта оның салмағына салмақ қосып, нағыз ел үшін еңбек етудің белесіне шыққанын сезіндірер еді өзіне. Өз басым жасы қырықтан асса да арақ ішіп, жөн-жосықсыз сөйлеп, жүріс-тұрысы түзелмеген ерлерге үлкендердің « Пайғамбар жасына келдің, ұят емес пе? » деген сөздерін талай естігенмін. Осы сипатта да көп қолданылады. Әлде 40 жас пен 63 жастың арасы айтыла ма? Толықтай бір зерделеу керек секілді. Қақы. Кеңес үкіметі тұсында қазақ миына қаншама терминдер шегедей қағылып, танымын атала қылды. Соның бірі – « Құқық » сөзі. Ол Кеңес үкіметіне дейінгі қазақтың сөздік қорында жоқ сөз екеніне дәлел келтіріп жатпай-ақ қоялық. Қазақта оның орнында « Қақы » деген сөз бар еді. Ол өзгелердің алдында Сіз тарапынан өтелетін міндеттерді меңзейтін еді. Баланың ата-ана алдындағы қақылары, ағайынның бір-біріне қақылары, қысқасы Сіз айналаңыздың қақысын берсеңіз, айналаңыздағылар өз айналасындағылардың қақысын берсе соның ішінде Сіз де барсыз. Міне, тепе-теңдік!
Міне, қазақтың демократиясы! Құқы. Ал, қазақтың миына шегедей қағылған « Құқық » сөзіне келейік. Ол өзгелердің Сіз тарапына өтелетін міндеттерді меңзейді. Мұнда Сіздің өзгелер алдындағы міндет емес, өзгелердің Сіздің алдыңыздағы міндет бірінші кезекке шығады. Ал, енді өзгенің алдындағы міндетіңді ысырып қойып « Құқым » деп қылғынасың кеп. Оның кімге керек? Кім мойындап жатыр?! Алдымен оның қақысын бер, қайтарым – сенің қақың. Асырып айтсам айып көрмессіздер – қазақтың осы күнге аман жетуіне бір себеп осы « қақы » танымы. Балаларға өзгенің алдындағы қақысын емес, құқысын үйретіп өркөкіректендірдік. Қазіргі әлемдік жүйе солай. Немереңдей қыз « Көке, бұл менің құқым! » десе болды, жасың жетпістен, сақалың белуардан асып отырса да аузыңды жабасың. Сосын ойнақтап жүріп от басып, оқу бітірмей жатып оң жақта отырып жаманатты болып жатқаны. Басына іс түспей тұрғанда ерсі қылығына налып ағалық ақылын айтқан адам болса « Бұл менің құқым, өзім білем, қай заманда жүрсіз, көке-ау » деп миығынан күлер еді-ау. Сонда ағайындық, туыстық, дос-жарандық қақысын берейін десе, соны алуға қауқарымыз қалмаған ба?
Енді барлық ауыртпалық – бір басында. Шаршау, жалғызсыру, депрессия, ашу, отбасылық жанжал, өмірден безінуге дейін апаратын қиындықтармен торланған мағынасыз өмір. Сөз сағасы Бір нәрсені жаңсақ түсінбеуіміз керек. Оған ғасырлар бойғы тәжірибені қосыңыз. Сен оны керек қылмағаныңмен ол өз орынында мызғымай тұра береді. Былайынша таспен жапалақты ұрсаң да жапалақ өледі, жапалақпен тасты ұрсаң да жапалақ өледі дегендей зиян шегетін – өзіміз. Бір анығы, қазақ өз болмысына бүгінгі күн тұрғысында қайта қауышуға мәжбүр. Ептеп бет бұрып та келеді. Солай болғандағана аталарымыз айта беретін « ұшпаққа » шығамыз. КӨШ ҚАЛАЙ ЖҮРЕ ТҮЗЕЛЕДІ НЕМЕСЕ « БОЗДАҚ » ПЕН « АРЫС » СӨЗІ ТУРАЛЫ « Көзден кетсе, көңілден болады ұмыт » дейді қазақ. Кейбір көзден де, көңілден де кетпеген, өмірлік ұғымдарымызға айналған сөздердің шығу тегі, түп төркінін күн өткен сайын ұмытып бара жатқанымыз рас. Әрине, ауызекі сөзде, иә жазғанда жалпы мағынасы жағынан дұрыс пайымдап қолдана білсек, ешкім бізден оның қайдан, қалай шыққанын білуді талап етпейтіні және рас.
Десе де, біз сол сөздердің бұрын бабаларымыз қолданған қандай заттармен байланысты екенін білсек, ұлттық ұғымдарымыз онан сайын кеңейіп, таным-түсінігіміз онан сайын нығайып, аталарымыздың асыл болмысына көзіміз онан сайын анық жете түсер еді. Жақында бір дастархан басында 25 жыл күткен « Қазақ хандығы » сериалы туралы әңгіме бола қалып, анау-мынау сыннан кейін әрине, « көш жүре түзеледіні » айттық. Бір жас жігіт шорт кетті. Бәрі алдын ала жасалуы керек!? Не керек сондай сөз? Қос өркешті түйенің төстабанына қолқаға өткізген қоспақты арқанды тастап жіберіп, біреуін қомға, біреуін шомға айырып артып-тартып алғаннан кейін ұзындығы білектей, жуандығы оқтаудай жұмыр ағашты міндетті түрде жүкке қыстырасыз. Бұрау дегеніміз сол. Әлгі « судың да сұрауы бар, бұраудың да сұрауы бар » дегендегі бұрау осы. Айтпақшы, біздің ауылда көбінесе осылай бірге қолданады. Көп, мол деген судың да, аз, кішкентай деген бұраудың да сұрауы бар дегендей салыстырмалы сөз ғой жалпы... « Ауған түйе секілді... » Қош, сонымен, көш жүреді. Жүре келе жүктің артылғанына қарай, жолдың қиялығына қарай жүк бір жағына ауады.
Сол кезде көшті бастап келе жатқан азамат, отағасы көшті кідірте тұрып ауған түйені басады. Яғни, жүк мінер жағына ауса, қамшылар жағынан келіп бар салмағымен жүкті басып түзейді. Әй, сонда есті хайуан түйе малы, басқан жаққа қисая бейімделіп жүкті түзеседі-ау, шіркін! Әлгі, Балуан Шолақ атамыздың Ғалияға, « ауған түйе секілді бейімделсең », деп жүргені осы ғой. Жүк түзелгеннен кейін көш жүрерде қыстырып қойған бұрауыңызды суырып алып, босаңқырап қалған арқанды бір бұрап айналдырып қатайтып тастайсыз, болды. Барлық түйенің жүгі міндетті түрде ауады деген де сөз жоқ, жалпы, көш-жөнекей жүгі аумайтын түйе болса да, жүгі аумайтын көш сирек болады. Ал, енді бір жағынан жан-жаққа бытыраған мал жиналып, көш жолына түскенше де біраз улап-шулауға тура келетіні де заңдылық. Жүре түзеледіні бұған да қаратып айтуға болады. Осы арада Балуан атамыздың әйгілі әніне қайта бір оралғымыз келеді. Оның сөзінен болмысымыз бой көрсетіп тұрғандай, жанымызға жағып бара жатқандай бір әсерлі леg еседі. Еркелетеді, бағасын арттырады.
Оң қабақтың тартқанын қуанышқа балайтын қазақы ырымды меңзеп, сен жайдары жүрсең, мен қуанам деп өз көңілі оның көңілімен бірге толқитынын жеткізеді. Содан кейін барып, « Менің көңілім, Ғалия, дауалансын, Ауған түйе секілді бейімделсең » деп өзінің талабын, шартын айтады. Қанша ғашық болып, қолы жетпей тұрса да « сен маған бейімдел » дейді. Әйел ердің ығына жығылып, ыңғайына бейімделгенде ер көңілі дауаланады екен-ау, емделеді екен ғой... Дауаланған көңілден хан қызындай қадірлер қамқорлық өркен жаймай ма!? Аллаға шүкір, ерінің көңілін дауалауда жалпы сол тұстағы қазақ әйелінің біреуден кемі жоқ шығар! Әнеки, бір ғана ауған түйенің айналасынан қанша жоғымызды тауып, атамыздың әні арқылы оның болмысына бойлай бастадық. Жә, ауған түйені бастық, көш түзелді, ол енді ары қарай кете берсін, қонысына жете берсін, біз осы жерден аттың басын өзге жаққа бұралық. Боздақ Аттың басын басқа жаққа бұрғанмен, біздің ой әлі сол көште болды, көштегі түйеде болды, көктеуліктен көшерде қалың жүнін жүндеп сыпырып алғаннан кейінгі тақыр қабырғасына жаңа тебіндеп шыққан боз қылшығында болды. Сол бозселдір жүнді « боздақ » дейтін едік-ау.
Яғни, ескі жүнді ысыра шығып келе жатқан жас өскін. Содан осы боздақ сөзі мен өзіміздің күнделікті айтатын ел үшін еңіреген боздақтардың бір байланысы бар ма екен деп ойладық. Байыбына бармаппыз. Бозбас деген шашына ақ кіріп шау тарта бастаған өзі де, боздақ деп отырғаны жас азаматтар екен. Түрмеде біз қалсақ та, жастар шықса екен деген тілегі ғой жарықтықтың. Сонымен қоса ауылымызда көп айтылатын « жан ділімнен шыққан жасөскін боздағым » деген бір тіркес тіл ұшына орала бергені бар. Ендеше, біздің айтып жүрген « боздақтар » ұғымы түйенің жас ( тірі жүн ) жүніндегі атаудан шыққанына және сол мәнді беріп тұрғанына еріксіз иланады екенсің. Желтоқсанда шәһит кеткен көкөрімдерді « боздақтар » дейтініміз тегін бе? Кешегі ер Мұста­фа Өзтүрік қылшылдаған қылыштай, жарқылдаған қырандай дер шағында қапияда мерт болғанда қара шашының ұшынан қара тырнағының ұшына дейін қазақы Қажытай ақын: « Ботам-ай, бұтағым-ай, боздағым-ай! Қайғымды қай-қайдағы қозғауың-ай! » деп күңіренгені содан екен-ау! Иә, аналарымыз баласын « боздағым », отағасын « арысым » деп жоқтаған.
Боздақтың жасқа айтылар сөз екенін содан-ақ аңғара беруге болар еді, бірақ нақты тұжырым жасау үшін нақты фактілер алға қойылуы шарт қой. Қазақтың қазыналы ауыз әдебиетінен осы ойымызға өзектес көп дүние табыларына сенімдіміз. Әзірге « боздақ » туралы ойымызды осы араға байырқалата тұрып, « арыс » туралы аз-кем айтсақ. Арыс Көп жердегі ауызекі айтылымда « арбаның, шананың көлік жегетін жетек ағашы » делінеді. Алайда, бүгінгі біздің санадағы арыс ұғымының арбадан ғана өрбігені ішіме толықтай жата қоймайтын. Оған себеп, « арысым құлады » дейді ғой жоқтау? Қазақтың бүгінгі қан-сөлсіз « ғылыми » тілімен айтқанда, « құлау » – заттың биіктен төменге бағытталатын әрекет түрі ғой. Арбаның ағашына келе қояр ма?.. Осы сұраққа саңлау ашқан бір сөз болды, әкем киіз үйдің кереге, уық, шаңырағын жасайтын үйағашшы еді. Бір жолы ауылға барсам бір-екі ай бұрын үлкен әкеміздің келіні босаныпты. Атамызға амандаса барып, немересіне « бауы берік болсын » айтып жатырмын. Ол кезде есінің алды бар, арты жоқ біз « е-е-е » деппіз ғой жай ғана. Жалқы сұрақ қойғанда жауабын анық білгендей екенбіз, амал не?..
Десе де, айтулы жырау Алмас Алматовтың « Шыңғыснама », « Жошынама » дастандарын оқып отырып « арысқа » байланысты жыр жолдарын жолықтырғанымызда атамыздың әлгі сөзі жадымызда қайта жарқ ете қалғаны! Ғажап! Не де болса, орданың ағашы болды ғой деп түйгенбіз іштей. Таңда жортқан түлкінің ізіне түскен бүркітшідей сөз ізінің қызығына түсіп алған кісінің бүйірін « арыс » сөзінің бүлкілдетпеуі мүмкін бе? Неге « Алаш арыстары? » Қазақ үшін қан кешкен азаматтарға берілген бағадай, солардың биік мәртебесін көрсетердей болып осы сөз неге қосамжарлана айтылады? Ал­мас жыраудың « Қазына » дастанын ашып қалғанымызда қарсы алдымыздан қашқан түлкідей болып жалғыз жол жыр өтті ғой. Киіз үйдің тігілісімен, оның сән-салтанатын мұндай суреттеп жазған жырды бұрын-соңды оқымаған екенбіз. Ол өз алдына бөлек әңгіме. Әлгі жалғыз жолды айтайық: « Арысын шаңырақтың бүтін шапқан... » дейді-ау! Шаңырақтың үлкен шеңберін айтып отыр ғой. Қандай ғажап! Отыз омыртқа, қырық қабыртқа, бәрін ұстап тұрған ауыз омыртқа дегендей киіз үйді ұстап тұрған бір шаңырақ емес пе?
Алты керегеңнің біреуі сынса төрт қанат қылып қайта тігерсің, уығың сынса бас аттатып басқасын шанши берерсің, шаңырағың сын­са... ордаң отын болады. Қандай ауыр!?. Арыстарымыз арт-артынан атылғанда күллі алаш жесір, жетім қалған екен ғой! Содан... « Жиырма бірде жасым бар » деген Қайраттай жетім боздақтарды желтоқсан алаңында тағы да қынадай қырған екен-ау! Алдыңғы арыстардың да айтқандары осы сөз, кешкендері сол тағдыр. Біз, жетім Мұқағали айтқандай, жетім болып жүріп-ақ жетіліппіз. Шүкір, қазақтың еркін аспанында күн көтерген қыраны қайта қалықтады. Сөз орайы құйындай ұйтқып тақырыптан ауытқып барамыз-ау, ойымызды түйіндейік. Сонша шаңырақ істеп жүргенде әкемнің шаңырақ шеңберін « арыс » деп айтқанын неге естімедім екен? Шаңырақ шапқанында жанында да талай болғанмын. Әлде елемедім бе?.. Бар естігенім шаңырақ шауып жатқан кезде туылған соң, соған орай қойылған Арыс інімнің аты. Алмас ағамыздың жыры сол сөзді ақ алмастай жарқыратып берді. Әрине, бұл сөздің кей өңірде өзгеше аталғанына талас жоқ. Арба ағашының атауы болғанына да дау жоқ.
Бұл жерде « Арбаның арысы – белағашы, әр отбасының арысы – отағасы » дегендей әрненің өз арысы ( негізгі тірегі ) болуы да мүмкін ғой деген жорамал айтуға да болады. Қалайда, осы отағасы немесе ардақтыларымызға айтылар « арыс » сөзі шаңырақ шеңберінің « арыс » аталуынан шыққан болуы керек деген ой қисынға келеді-ақ. Біз бір сөз төркінін індеткен, мүйізі шаңырақтай іргелі талым емеспіз, десе де жеткен жеріне дейін санамызға салып сараптап көрген түріміз осы. Бұған біреу келісер, біреу келіспес. Құр қол сілтеу жарамас, келіспесе өзінің нақты уәжін айтар. Қостаса біздің қол жетпеген, біздің көзге түспеген тың деректерін қосар. Әйтеуір, бұл да бір сөз-керуен, көш қой, жүре түзелер. Иә, бұл да алаштың алда келе жатқан жүз жылдық тойына бара жатқан көш еді, жүкті түйенің бауырына бұрауын қыстырып жібердік, көш-жөнекей ауып жатса « әуп » десіп түзетісерсіздер... Айтпақшы, Алмас ағамыздың « бүтін шапқан дейтіні » бар емес пе? Ол енді нағыз бай-манап, хан-сұлтандардың ордасының шаңырағының арысы. Әдеттегі шаңырақты үш-төрт бөлек қайыңды иіп, бір-біріне қосып шегелеп жасайды.
Ал, бір шаңырақты бір қайыңнан ғана бүтін шабу деген оңай шаруа емес. Ағаш та, шебер де сай болуы керек. Ол ағашты июге, баптауға уақыт та молынан керек. Бірақ енді, желге мықты болады. Бүтіннің аты – бүтін ғой! Арыс салмақты, мықты болса уығы, керегесі де соған сай сом болуы тиіс. Ал, ондай сом үй ағашын кедей қазақ отынын да, тұзын да таситын жапырық өркеш жаман түйесіне артып көше алмайды ғой, ол басқан жерін солқылдатқан, екі өркеші баладай байдың сан­дал атандарына ғана жарасатын жүк қой-ay! Әнеки, Алла дәулет беріп, арысы бүтін шабылған алты қанат ақордасы алпыс нарға жүк болған хан-сұлтан мен бай-бағландардың салқар көші. Өз тұсында ол да бір өзгеше салтанат еді-ау... БІЗДІҢ « АЗАТТЫҚ » – ҚАЙ АЗАТТЫҚ НЕМЕСЕ НЕНІ МАЙМӨҢКЕЛЕЙДІ? Белгілі этнограф, ғалым Р.Шойбеков « Қазақ қолөнер аталымдарының түсіндірме сөздігі » атты еңбегінде « талқы » сөзіне мынадай анықтама беріпті: « Талқы – теріні керіп-созып иін қандыра жұмсартатын ағаш. Талқының ирек, сүзгі, созғы, баспа талқы, тіс ағаш, дейтін түрлері болады... Талқымен тері илеуді теріні талқыға салу дейді.
Талқымен тері илегенде бір адам теріні түгін ішіне қарата шиыршықтап бүктеп, екінші адам бастырықты көтеріп басу арқылы терінің құрыс-тырысын жазып жұмсартады. Ертеректе құрулы тұрған талқыны көре тұра баспай өту жігіттер үшін әбестік саналған. Талқыдан шыққан теріні кермеленген тері деп атайды » дей келіп, әйгілі қолөнер шебері, педагог Д.Шоқпарұлының « Тіліміздегі « талқыға салынды », « талқыланды » деген сөз тіркестері осыдан шыққан, яғни, « Талқы ерге пайда, жаңбыр жерге пайда », « Көптің аузы темір талқы » деп айтатынымыз содан » дейтін сөзін мысалға келтіреді. Тыңнан түрен салмай-ақ, дәл осы ізбен қолданыстағы заттың атауын ала отырып белгілі бір ұғымдарға айналған бірнеше сөзді талқылап көрсек. Негізгі талданатын сөзіміз – « Азат ». Десе де, әңгімемізді осы сөйлемнің басында тілімізге оралған « түрен » сөзінен бастасақ. Түрен. Мысалды сөздіктен алып отырғанымызбен ел ішінде түреннің соқа жүзі екенін білетін үлкендер аз емес. Десе де ауыздағы сөздің арғы заты бүгінгі қала жастанған қазақтың көзіне елестесін, көкірегіне орнықсын деген ниетпен қайыра еске салып жатқанымыз.
Өзі бұрын жыртылмаған қатты, тың жерге соқа салған кісінің табандылығы қандай болуы керек, оған жегілген өгіз, ат қандай болуы керек? Оңай емес әрине. Түрен бүгінде басқа ұғымдарға да кеңінен қолданылады. Азат. Біз үнемі қолданатын және кішігірім тұрмыстық деңгейде емес, ұзақ тарихтың ұзына бойындағы үлкен елдіктің, биік арманның бейнесі ретінде қолданылатын сөз. Енді осы сөз кәдімгі киіз үйдің керегесімен байланысты болып шықты. Қалай? Операторымыз – бұл күнде бірнеше толықметражды мультфильм жасап үлгерген Тұрдыбек Майданұлы. Көздегеніміз – менің әкем. Әкеме түсіндіріп айттым, ол кісі бірден келісті. Қысқасы, сол жерде апталап жатып киіз үйдің қаңқасы қалай жасалады, қай құралды не деп атайды, шамамыздың жеткенінше бәрін түсірдік. Киіз үйдің ағашын дайындаудан бастап ( үйағаш дайындау дегеніміз – орман ішінде жүріп талдың қай бұтағы уық, қай бұтағы керегеге жарайтынын байқап, таңдап жүріп кесіп алу ғой. Сондағы бір ғана жайға тоқталайық.
Керегені көктеп, жайып жатқан әкемнің інісі Нұртай Мұсаұлы ағамыз керегенің ортасындағы көктелмей бос айқасқан бір тұсын « мұны азат дейміз » дегені, ал, кере­геге көк өткізу үшін тесіп жатқан кезде әкем: « азаттығын дұрыс қалдырыңдар » дегені таспаға түсіпті. Сонда керегенің азат қалдыратын тұсын « азаттық » дейтін болып тұр ғой. Тіпті керегенің жайылып, жиналуында бірден-бір себепші сол азат екен. Азаттығы болмаса, керегеңді кең жайып, ақордаңды алшайтып тіге алмайды екенсің. Сол бір сөз көп ойға қалдырған. Сірә, біздің « азаттық » ұғымымыздың төркіні осында жатқан жоқ па? Кейін Р.Шойбековтің « Қазақ қолөнер аталымдарының түсіндірме сөздігін » ақтарып отырып « азатпен » қағаз бетінде жолықтық: « Азат – керегедегі әдейі тесілмеген орын. Азат қалдырмай керегенің барлық көздерін көктесе, керегенің қанаты жиылып-жазылмайтын болады » деп анық жазылыпты. Сонымен қоса: « Азат кереге – есіктің босағасына тақау жерде дара, жеке қалған керегенің басы » дейді. Онымен де қоймай, « азат қалдыру – керегенің бас санына қарай уық саны да көбейіп отыратындықтан, арасында бір желіні көктемей бос қалдырып отыру ( бұл желкөз керегеде қолданылады ) », деп жазады.
Жә, бұдан не ұқтық? Бұдан азат сөзі керегенің бос, дербес, еркін тұрған бөлігіне байланысты айтылып отырғанын қапысыз аңғарамыз. Айтылуы ғана емес, атқаратын қызметі де біздің ұғымымыздағы азаттыққа сай келіп тұрған жоқ па? Азаттық пен бостандық екеуінің ағайынды ұғым екенін осы жерден анық көріп тұрған жоқпыз ба?! Мектепте мұғаліміміз жаңа жолдан бастап жазу үшін « азат жолдан бастаймыз » дейтіні ше? Сәл түсіндірме жасай кетелік, жалпы, кереге тор көз, желкөз деп түрге бөлінеді. Top көз керегенің ағашы көп, ауыр келеді. Көбінде бай-манаптың алты қанат ақордаларының керегесі тор көзді болады. Сонымен, біздің пайым « азат », « азаттық » сөздерінің төркіні, сонау есте жоқ ескі замандардан бері аталарымызбен бірге жасасып келе жатқан, қазақ деген атаумен бір ұғымға айналған, бұл күнде ғалымдар « ғаламның моделі » деп таңдай қағып, тамсанып отырған киіз үйдің керегесіне байланысты дейді. Азаттығы болғанда керегесі кең жайылып, еркін даланы ен жайлап өсіп-өнді, азаттығына қауіп төнгенде керегесінің бас-аяғына кереқап кигізіп түйесіне теңдеп көшіп-қонды. Шындығында ( ұғым ретінде де ) азаттығың болмаса керегең кең жайылар ма?..
Философиялық, қағидаттық тұрғыдан алсақ та, « Азаттық » сөзі бүгінде кең қолданыстағы « Тәуелсіздік » сөзіне қарағанда әлдеқайда дәлдікке ие секілді. Әрнеден толықтай тәуелсіз болу әлемде жоқ заңдылық екені әмбеге аян. Ал азаттық керегенің бос қалдырған көгінің орнындай, бір жағы белгілі бір тәртіппен айналасына байлана отырып, белгілі деңгейде еркін болады. Яғни, әлемге ортақ қағидаларға бағына отырып өз аяңда еркін болу. Шындығында жаратылыс заңдылықтарына сай ұғымдар адамдар санасын ылғи да дұрыс түсініктерге жетелейді. Аталарымыз қалдырған « азат » сөзінің тереңіне өреміздің жетісінше осылай бір бойлап көрдік. Артық-кемі, алып-қосары болса, айтары бар азаматтар өз ойларын ортаға сала жатар. Мүмкін, « азаттық » сөзі алдымен пайда болып, ол ұғым керегенің азат жеріне атау болған шығар деп те ойлауға болады. Алайда, кереге азатсыз жасалынған жоқ қой. Ол уақыт техниканың алдымен дүниеге келіп, одан кейін ғылымы пайда болатын кез екенін ескерсек, қайтадан әуелгі ойымызға табан тіреуге тура келеді. Ал, тіл саласының білгірлері парсыша « азати » дейтін сөз бар екенін, ол біздің « Тәуелсіздік » деген ұғымға келетінін де алға тартады.
Ақыры әңгімеміз киіз үйдің айналасында болып жатыр ғой, көңілге түйіп жүрген тағы бір-екі сөздің төбесі көрініп тұр екен, орайы келіп тұрғанда оны да айта кетсек артық болмас. Маймөңке. Әдетте, бір нәрсені төтесінен айтпай, әр нені мысал етіп, әр жақтан орағытып сөйлеген адамға « неге маймөңкелеп тұрсың? » деп жатамыз. С.Қасимановтың « Қазақ халқының қолөнері » атты түсіндірме сөздігінде: « Маймөңке – тоқымашылық ісінде кілемнің, терменің, алашаның жіптерін теріп отыратын қайқы басты, жұқа ағаш қалақша. Терме тоқудағы өткермелеу, ілмектеу, маймөңкелеу жұмыстарының барлығы да есептеп санау арқылы орындалады » ( Алматы, 1969 – 229-бет ) деген анықтама береді. Енді түсінікті болды. Бала күнімізде құлағымызда қалған, әсіресе басқұр тоқып отырған әжелердің ауызынан көбірек шығатын осы сөздің мағынасына көзіміз енді толық жеткендей. Қошқар мүйіз, сыңар мүйіз деген секілді түрлі өрнектерді шығару үшін қызыл, сары, ақ, көк дегендей түрлі жіптердің бәрін есептеп іліп отыру төтелей тартуға келмейтін жұмыс қой. Оны тек маймөңкелеу керек. Әрине, ол да өнер. Маймөңкелей алатындар ғана маймөңкелейді. Солай. Өрмектің заңдылығы кейде өмірдің де заңдылығы. Тез.
Тез – киіз үйге қажетті ағаштарды мордан шыққаннан кейін түзететін, иетін құрал. Уық, керегенің бәрін сол тездің кетігіне ( ол тездің аузы делінеді ) салып иеді, қисығын түзейді. Алайда, « сын тезіне алды » дегенді баспа-бас ұқсақ, « сынады және түзеді » деген мағына береді. Жастарын жақсы жолға бағыттап отыратын ұстазы немесе қариясы болса, ол ауылдың ұры-қары, содыр-сотанақ, сұмпайы, сұғанақ, қайырымсыз, қанішер, қисық мінез, қыңғы-қыңыр, өтірікші, суайты болмайды дегендей сөз ғой жалпы. Қисығыңды түзеуге құрған тезді – Қария деп білгейсің қыран көзді. Мойынына қоятын, тентегінің етігінің басында тұрған сөзді, – деп келетін жыр шумақтарымыз да осы ағаш түзейтін тездің адам түзейтін ұстаздық, ақсақалдық ұғымға айналғанын айқындап тұрғандай.
Қадай қараған көзімен тентектің басын төмен салбыратып, жанарымен етігінің басын шұқытатын және үнсіз ғана кінәсін мойынына қойып беретін парасат пен мыс... Ерікті ауызға бөрікті бас сыйған қазіргідей алмағайып уақытта аумақты болмаса да әулетті тезге салып отырар үлкендер көп болса екен, заңымыз да бір қадамын шалыс басқан жандарды бірден тізеге салып сындырып емес, тезге салып түзейтін баяғы бабалар биігіндегі адами қағидаттарға сүйене қызмет етуге бағытталса екен деген тілекпен сөзімізді аяқтайық. Азаттығымыз аман болғай! Әсіресе, ауа райы туралы мәліметтерде айтылатын түрлі оғаш сөздерді көзіқарақты әріптестеріміз жиі сынап жатады. Соның бірі – ауа райын мәлімдеушілер өздері шығарып алған « сулы қар » сөзі. Бұрын әлдебір әдебиеттен оқып, болмаса шай үстіндегі әңгімеден де естімеген екенбіз. Ал біздің құлаққа « сілбі қар », « сілбі жаңбыр », « сілбі жауыпты » деген сөздер баяғыдан сіңісті еді. Сілбі – түйенің мұрнындағы мұрындығына ( бұйдағашына ) байланатын жіңішке қайыс немесе жіп. Кей өңірлерде « шеттік » деп атайды. Түйе мұрнындағы жіңішке ағашқа оны жетелеуге арналған жұп-жуан жіп – бұйданы апарып бірден байлай салуға болмайды, қоқиып байланбайды да. Оған сілбі тағып, сол сілбі жіпке бұйда байлайды.
Ал сілбі түйенің бұйдасын шешіп жібере салғанда да түйенің мұрындығында бірге кетеді. Ол түйенің ауа кіріп шығатын мұрнында жүргендіктен үнемі суланып, былжырап кейде тіпті сілекейленіп тұрады. Сондықтан « сілбі » сөзі не жаңбыр емес, не қар емес, еріп жауған қарға және суланып жатқан шөпке байланысты да айтылады. Баяғыда бала санамыз « сілбі қар » десе қары молырақ, « сілбі жаңбыр » десе жаңбыры көптеу деп түсінетін едік. Сілбінің уақыты – көктем мен күз айлары еді. Сілбі түйе ғана емес, өгіздің де мұрнында жүреді. Мұрны тесіліп, шаруаға жегілген өгізді жайылысқа жібергенде тек бас жібін алып, сілбісімен жібере саласыз. Қолыңызда жіп болса өрісте жүрген түйені де, өгізді де ұстап алып, сілбісіне жіп тағып мініп кете бересіз. Енді осы сөздерімізді растайтын бірқатар мысалдар келтіре кетейік. Дүниежүзі қазақтары қауымдастығының « Атажұрт » баспа орталығынан 2014 жылы жарық көрген Қытайдағы қазақ ақын қыз-келіншектердің « Қоңыраулы үн » атты өлеңдер жинағында ақын Нұрила Қызықанқызының « Жершілін-ай маңғаздың » атты жер аңсап байлауда тұрған жерінен босап кеткен түйе туралы өлеңінде: Мал өріске беттеді сөгілгенде ала таң, Жас құрақтар жабыла жайған сынды алақан.
Жұла тартып сілбісін мұрын жырып кетіпті, Жоқ боп шықты орнында байлап қойған қара атан, – деп жырлайды. Тағы бір мысал қоссақ, жас та болса қазақ этнографиясымен қағаз бетінде ғана емес, шынайы тұрмыста айналысып жүрген Әріби-Әрібек жазушы Арман Әлменбетке берген сұхбатында өзінің « Қазақ хандығы » фильміне қалай түскенін, режиссер Рүстем Әбдірашпен қалай танысқанын айта келіп: « Рүстем аға бір мезгілде сейфінен бір зат алып шықты да: « Осыны ешкім білмейді, не екенін білесің бе? » деді. Қарасам, бұйдағаш екен. Оны қалай қолданатынын, оған сілбі тағып барып, бұйда жалғайтынын айттым » дейді. Ал өгізге байланысты айтылатын түсіндірме сөздік, анықтамалықтарда мұрын тесу жөніндегі түсінікке байланысты айтылыпты. Онда: « Танауын тесу – басбілгі ету үшін түйеге мұрындық, өгізге сілбі өткізуге байланысты тұмсығының шеміршегін ( желбезегін ) тесу » ( Қаз. Бұл филология ғылымдарының кандидаты Меңдігүл Шындалиеваның Әуезовтің очеркін талдауынан үзінді. Екінші мысал. Этнограф-тарихшы, Мұхаметқазы Мұхамадиұлы: « Зият Тарбағатайдағы кезінде әкесінің жазықсыз өліміне қатты қайғырып, « Сілбі » деген дастан жазады.
Ал оның бір үзігін кезінде Алтай аймақтық №1 орта мектептің зейнеткер мұғалімі Мидіхат Разданұлы хатқа түсірген екен: Сәлем де көп тобықты қауымына, Қалды әкем Керегетас бауырында. Қапыда тағдыр айдап оққа ұшты, Тұманның сілбі аралас жауынында.. Зияттың өзіндік мұңға толы бұл ұзақ толғауын кезінде ешкім жаттап не есте сақтап үлгермеген » деп жазады. Осы шумақ шынында Шәкәрім атамыздың жаңбыры қайсы, қары қайсы, мазасыз жауын жауатын тұманды қазан айында қаза болғанын еске салғандай екен. Бұл Оралхан Бөкейдің « Атаукере » романында «... ертеңінде шөп басын сілбі басып, кешегі жаңбыр мұздақтап тастап еді » деп суреттелетін шақ. Енді шөпке байланысты айтылуы жөнінде бір-екі мысал. Белгілі ақын, филология ғылымдарының кандидаты, аудармашы, ғалым Иманғазы Нұрахметұлы « Сиыр жылы » дейтін зерттеу еңбегінде « ақ сиыр жылы » туралы айта келіп: « Жаңбыр көп жауатындықтан шөп сусоқты, сілбі болып жұғымсыз келетіні тағы бар » десе, « көк сиыр жылы » туралы: « Көктем жақсы болғанымен, шөп сілбі, жұғымы аз келеді де, малдың тойынысы аса жақсы болмайды » дейді.
Ал « Қазақстан ауыл шаруашылығы » анықтамалығында: « Күздігүні жерге әуелі қар жауса, оның соңынан іле жаңбыр жауса, шөп мұздақ болып, сілбі тұрады » ( Қазақст. Міне, бұл күнде қолданыстан шығып қалған « сілбі » сөзінің ( өзіміз шығарып тастаған ) орнына жасанды, жансыз « сулы қар » сөзі еніп кеткен. Ал біз білетін « сілбі » сөзінің жайы осылай. Біз атын өзгертіп айтқанмен, заты өзгермейді, атауын өзгерткенмен, табиғат құбылыстары өзгермейді екен. Бұл ұғымнан біз шөптің де сілбіленгенін ұғар едік, шөп малдың да жайынан хабар берер еді. Ал « сулы қар » бізге ондай түсінік беруге, өзгеше мезгіл құбылысын сезіндіруге қауқарсыз. Өйткені ол тамырсыз, жасанды, жансыз, аударма сөз. МӘДИДІҢ « САЙҒАҒЫ » ҚАЙ САЙҒАҚ? Біз бұл жолы сол « Қарқаралының » жалқы шумағындағы жалғыз ғана « сайғақ » дейтін сөзі айналасында әңгіме өрбітпекпіз.
Сонау, ілкі тарих керуенінен бері қарай мың ұрыс, мың соғысты басынан өткеріп келе жатқан қазақ де­ген халықтың тағы бір аласапыран кезеңге тап келген тұсында өмір сүріп, тарғалаң тағдырын әнімен таңбалап кеткен атақты Мәдидің: Атыңнан айналайын Қарқаралы Сенен бұлт, менен қайғы тарқамады. Сайыңнан сайғақ құрлы сая таппай, Мен бір жан қуғын көрген Арқадағы, – деп басталатын зарлы да шерлі, запыран үні қай қазақтың құлағына жетпеді дейсіз! Ертелі-кешкі ыңылын « Қарқаралының » әуеніне қоспайтын қазақ та кемде-кем шығар... Біз бұл жолы сол « Қарқаралының » жалқы шумағындағы жалғыз ғана « сайғақ » дейтін сөзі айналасында әңгіме өрбітпекпіз. Бұл күнде « сайғақ » десе көпшілігімізге жапан түзде үйір-үйір болып жайылып жүретін ақбөкен ғана елестейді. Журналистер де жиі қолданады. Басында оны орыстардың « сайгак » дейтініне қарап бізге со жақтан кірген жоқ па екен деген күмән болғаны рас. Олай дейін десең моңғолдар да оны « сайга » деп атайтын көрінеді. Былайша « сайы » да, « қағы » да сәйкесіп бөкеннің осы түрін « сайғақ » деп атауға келіп тұрғандай. Мүмкін орыстар түркілерден алды ма екен?
Ол енді мүйіздері алты салалы, осы тілдерде ор киіктей ойқастайтын қасқа ғалымдардың жұмысы. Қазақ аспанының жарық жұлдызы Шоқан Уәлиханов Жоңғар хоңтайшысы Қалдан Серен басқарған қалың жау қазақ жеріне басып кіргені туралы жазып отырып: «... Шошынған ел сайғақтың үйіріндей дүние-мүлкі мен мал жанын тастап түстікке қашты. Орта жүз Самарканд маңына, Кіші жүз Хиуа мен Бұқар барып тоқтады » дейді. Бұған карасак бөкен-сайғак, бертінде ғана « сайғақ » атанбаған сияқты. Алайда, « сайғақ » сөзінің өзге де мағыналары бар екенін көп ескере бермейді екенбіз. Ендеше, негізгі әңгімемізге көшейік. Қазақ « сайғақты » бір нәрсені ұруға арналған қатқан ағаш, сойылдың атауы ретінде де қолданған екен. Ал Сәкен Сейфуллин 1916 жылғы көтеріліс туралы жазған « Қазақ қозғалысы » деген мақаласында « Қолдарында, тақымдарында сайғақ. Шошайған сайғақтарының ұштары күнге шағылысады » деп суреттейді.
Оған ақын Зейнолла Әкімжановтың « Тарихи шындаққа сәйкессіздік Сегіз Серінің дастандарына сенімсіздік тудырады » атты мақаласындағы: «... Жасағының қарасы кемігеніне налыған Исатай жауға үрей тудыру үшін өзінің әйелі Несібеліден бастап, Беріштің кыз-келіншектерін еркектерше киіндіріп, қолдарына найза да емес, сайғақ ұстатып, ат-түйеге мінгізіп құмның адырларынан бой көрсетіп шығуға бұйрық бергенін көтеріліс тарихын тиянақты зерттеген қаламгер Берқайыр Аманшин жазған » деген жолдарды қосыңыз. Бұл – бір. Екінші, жоғарыда аталған « Қазақ әдеби тілінің сөздігінде » сайғактың негізгі бір мағынасы туралы: « Зираттың басына белгі ретінде қойылатын таяқ, діңгек ағаш » деп тайға басқан таңбадай анық жазылыпты. Енді осы мағынадағы қолданысты әдеби сөз қорымыздан іздеп көрелік. Қазақ әдебиетінің алыбы Әбіш Кекілбаев « Бір шоқ жиде » повесінде зират басында құран окып отырған қарияны: « Жиде сайғақ шаншылған қызыл төмпектің құбыла бетіне ши баркыт бешпент-шалбары бар имек мұрын тарамыс шал жер тізерлей жүгініпті » деп суреттейді. Және осы шығармада: « Құм арасындағы теңгедей қатқыл ойпаңдағы анадайдан-анадайдан андыздап көрінетін жиде сайғақтар күн жеп қурап бозараңдап көрінеді » дейді. Бұл да шағын зираттарды суреттеуі.
Ал, Мұхтар Мағауин « Сары қазақ » романында жақынын жерлеп жатқан қаралы жалғыз туралы айта келіп: « Жерге басы жеткенше иіліп, дөңкиген қабірдің дымқыл топырағын сылады. Қатарында дәл осындай, бірақ басылған, кеберсіген, үстіне сояу-сояу ақ сораң шыққан, құбыла бетіне арбақ-сарбақ сексеуіл сайғақ шаншылған үлкенді-кішілі тағы екі қабір бар екен » дейді. Оралхан Бөкей өлген бурасына « Хайуан болса да пайдасы көп тиіп еді... » дейтін Әбіш шал туралы айта келіп, « Бураны шал ұмытқан жоқ-тын. Қардың шеті тесіліп, күн жылына, немересін ертіп Нарын құмына жаяу аттанған. Түйенің шыбын қонып, саси бастаған денесін жер қазып көмген. Арқалай келген діңгекшесіне « Бұл жерге пойызға соғылып өлген қара бура көмілді » дегізіп жаздырды да, түйенің басына сайғақ етіп орнатты » деп тіпті анық жазады. Енді жырларға кезек берелік. Аталған сөздікте сайғақтың осы анықтамасына Мағжан Жұмабаевтың « Жылқышы », « Жігер шіркін желінді » өлеңдеріндегі: Боран мынау қабандай, Қатуланған қаба алмай, Түбі қайыр болса игі.
Басында, өлсе – сайғақ жоқ, Өліміне айғақ жоқ, Жылқышы сорлы не күйде? » Және: « Қолды қардан оқ үзді, Ордаға байрақ байлатпай. Өлер өмір, сөз қалар Молаға қойған сайғақтай, – дейтін жолдарын қоса келтіреді. Ал « Жауынгер жыры » өлеңінде ақын: Қазам жетсе майданда, Басымда найзам – сайғағым. Қайратты, қайтпас жан досым – Ерлігіме айғағым, – деп тағы қолданады. Енді Мағжаннан сәл әрірек мысал алсақ, « Саздауға біткен қара ағаш, Кімдерге сайғақ болмаған? » дейді Шалкиіз жырау. Шопықұлы Қалнияз жырау « Ер Қармыс » жырында хас батырдың сөзін: Үстімдегі боз шекпен, « Кебінім » деп кигенмін. Солқылдаған ақ найза Басыма сайғақ болсын деп, Оң қарыма ілгенмін, – деп төкпелейді. Ал, сол тамырдан нәр алған ақын Сабыр Адай: Ер өлген жерде сайғақ бар, Бәйгіге басты байлап бар. Көкмойнақ мінген ауыл-ды, Күмістен тұрман салулы. Ер өлген жерде сайғақ бар, Сайғаққа тұлпар таңулы, – дейді өзінің « Ер өлген жерде сайғақ бар » атты Маңғыстауға арнаған жырында.
Ал, Баян-Өлгейден келген ақын Бақытбек Бәмішұлы « Оспан батыр » поэмасында: Аңырап қырда сайғақ тұр. Намысымды қайрап тұр, Қаным бойда қайнап тұр, – деп Сабыр ақын жырымен үндеседі. Осылай тізе берсек бұрынғы бай тілімізден әлі де талай деректер келтіре беруге болады. Өкінішке қарай, кедейдің ешкісіндей кеміп-ақ қалған бұл күндегі әдеби сөз қорымыздан таба қоймайтын секілдіміз. Тапсақ та бөкен-сайғақтан ары аспайды. Ол енді өз алдына бөлек әңгіме... Айтпағымыз, Мәдидің « сайғағы ». Тұрақтап қалатын, мәңгілік мекен, ол – зират болса, сол мызғымас төмпешікке шаншылып, топырақпен бірге тозатын белгі сайғақ емес пе? Қайран ер! Жарлыдан жалғыз туған қайран Мәди! Қалай айтқан, қалай шерленген? Шалғынына аунап өсіп, атынан айналған аяулы Қарқаралысында молаға шаншылған қу ағаш құрлы тұрақ таптырмағанда күңірене шыққан күйік-шер ме екен « Қарқаралы ». Сол махаббат, сайынан сайғақ құрлы сая таппай кеткен перзентінің жүрегінен жарып шыққан сол шерлі сөз, сол мұңлы ән, сол басынан бұлт арылмаған « Қарқаралы » енді Мәдидің бейітіне қойылған ескерткіш-сайғақтай мәңгіге біте қайнап бірге қалмақ! Неге екенін, біздің түйсік, біздің сана осылай қабылдағысы келеді де тұрады.
Бұл, әрине, әркімнің жеке қиялы, таным-түсінігінің еркіндегі шаруа. Осы тұсқа қысқа бір оқиға қыстыра кетудің реті келіп тұр. Өйткені, осы әңгімелерді қозғауымызға түрткі болған да сол әңгіме еді. Ана Алтайдың ар жағы небір айтулы оқиғалар өткен кәрі мекен ғой. Қытайдағы « Мәдениет – зор төңкеріс » аталатын аласапыран кезеңінде Алтайдың аюдай-аюдай біраз шалдарының 15-20 жыл өмірлері Тарымның түрмесінде өткенін көпшілік білсе керек. Мерзімді уақыты толып түрмеден босаған әркім өз ауылына жетіп, зарығып көрген туысы, ауылдас, ел іші, тіршілігі бар дегендей өздерімен өздері болып кетеді. Кейін замана келбеті түзеліп, түрмеден шыққандарына он-он бес жыл бола бастағанда барып бір-бірлерін қайта іздейді. Қанша дегенмен пәлен жылы бірге өткен адамдар ғой, оның үстіне өздерін өмір құндылықтары өзгеріп сала берген кейінгі уақыттың өзіне өгей секілді сезінетін олар бірін-бірі алыстан көксеп келіп, апталап жатып әңгіме соғатын болған.
Осыдан жарты жыл ілгері ауылдағы Бөшей дейтін ағамыз сол қариялар туралы әңгімелеп отырып мынадай бір оқиғаны айтты: « Өмірхан атамыз дүниеден өткенде сонау алыстағы Дүре деген жерден келген бір ақсақал: « Түрмеде көп дәмдес болып едік, бір келіп әңгімелесіп ақтарылып қайтармын деп жүр едім, ішімде қалды-ау... үлгермегенім-ай... » деп қатты күйзелді. Содан қабірдің басында, « Өмекем-ай, жарықтығым! Қандай жақсы адам еді! Енді мына сайғақ менен де бір белгі болсын! » деп арнайы кесіп әкелген талдың бұтағын бейіт басына шаншыды. Қимастық қой... » Сөздің шыны керек, оқыған шығармалардан кездестіргенімізбен көз тоқтатып, көңілге түйіп, мәніне бойлай бермеген « сайғақ » сөзі сол кезде санамда кенет қайта жаңғырып еді. Еміс-еміс есіме келе бастаған. Кейін қағаз бетінен қайта іздедік. Ал, біздің ауылда бейіттің топырағына ағаш шаншу әлі күнге сақталып келеді. Атыңнан айналайын арда Алтай, аяулы Алтай, арман Алтай! Құрақтай желкілдеп балалығым қалған, құр аттай ойнақтап жастығым өткен жайлау Алтай, қайран Алтай! Қол-аяғымыз байланып қуғын көрмесек те, сайынан сайғақ құрлы сая таппай біз де кеткен екенбіз ғой... P.S.
Бір таңғалғанымыз, күні кеше ғана қолданыста болған, тіпті осы күні көзі тірі қаламгерлер шығармаларында кездесіп отырған бейіт белгісін « сайғақ » деп атайтынымыз неге есімізден көтеріліп кетті екен? Мүмкін, ол көшпенді, жаугершілік заманның қажетіне жарап, қазір ескі жадыларда ғана сақталып қалған жәдігер болар? Қазіргі сайғақ орнына « сарай » салынған зираттықтарымызда оған орын да қалмады ма екен... Мәди бабамыздың « сайғағы » бәлкім, ағаш-сайғақ, мүмкін, бөкен-сайғақ болар. Тап басып ұстап, табандап тұрып алмақ ойымыз жоқ. Біз « Қарқаралы » әніндегі « сайғақ » сөзі арқылы оның ескі бейіт басындағы белгідей болып бүгінге жете жығылған, ұмыт болып бара жатқан тағы бір мағынасын еске салғандаймыз. ҚАЙРАН ӘН, ҚАНАТЫНАН ҚАЙЫРЫЛҒАН... Сөзімізді ретімен ілгерілету үшін айтылар әңгіменің басын бірден ашып алайық. Қазақ классикалық әндерінің дәл бүгінгі күнде тап келіп отырған екі мәселесі төңірегінде ой қозғайтын бұл мақаламызда, біріншіден, мәтіннің жұмбақталуы, екіншіден, әуен, үннің жұмбақталуы жайын сөз еткенбіз. Бұл екі жұмбақталу біздің көшпелі тұрмыстан, табиғаттан алыстап, кейбір қазақы ұғым, ым-ишаралық қарым-қатынастан адасып қалғанымыз, болмысыздың өзгеруі және өзге де себептерге байланысты ауқымды дүние.
Қазақтың тілсіз тілі – ым-ишарасының өзінде қанша сезім, қанша сыр мен парасат жатқанын тағы да сол ән жеткізіпті бізге. Оның өзара қарым-қатынаста сөз, дыбыссыз-ақ берер ұғымы ұшан-теңіз. Бас шайқау, бармақ көрсету, ерін шығару, жағасын ұстау, бас изеу, жағын таяну деп кете береді. Соның бірі – үйге сүйену. Бала күнімізде үйге сүйеніп тұрғанда үлкендер « ішіңе күйік түсіп тұр ма, бар ары » деп ұрсып жіберетін. Бұл кәдімгі « жағыңды таянба » дейтін тыйым іспеттес. Жақ таяну – қамығу, қайғыру, торығу, ауыр ойға батуды білдіретін болса, үйге сүйену – сағыну, зарығу, қимастық сынды көкірек толы күрсіністі білдіреді. Бұл қазақ тұрмысында көбінесе қыздарға байланысты екенін ән мәтіндерінен аңғарамыз. Мысалы, жалпақ жұртқа әйгілі « Баянауыл » әніндегі: Баянауыл басында балалы құр, Бір сөз айтам, ей, қалқа, мойныңды бұр. Ауылыңның тұсынан ән салғанда, Ақбоз үйге сүйеніп қара да тұр, – дейтін жолдар құлағына жетпеген қазақ аз шығар. Ал атақты Балуан Шолақ « Ғалия » әнінде: Ойда тұрып Ғалия, Ақ боз үйге сүйенгенде... – дейді.
Оған 1858-1919 жылдары өмір сүріп, әсіресе, еліміздің солтүстік өңірінде аты әйгілі болған Нұржан Наушабайұлының әні делінетін « Көкенай » әнін қосыңыз. Екі ауылдың арасы қар болды ғой, Бір көре алмай Көкенді зар болдым ғой, – деп келетін әннің қайырмасында: Көкен-ай, қиылған қас екен-ай. Ақ боз үйге сүйенген, Біздің де қалқаш екен-ай, – дейді. Мінеки, ауыл алыс, жер шалғай көшпелі өмірдің һәм қазақы болмыстың өрнегі. Қазақ қызының елден ерек бір болмысы ( бүгінгідей « бай қайдалап » аласұрмақ түгілі ) азамат ерге қанша ғашық болса да, оны ашық, жария айтпаған. Қыз қадірінің қымбаты да солай сақталып, мәңгі биік қалпында қала берді. Сондықтан да қазақ « Қыздың үндемегені – келіскені » дейді. Демек, оның әр қимылы маңызды, әр әрекетінде тіл бар тылсымға толы ғажайып әлем. Енді жігіт те осыған сай сөйлеуі тиіс екен. Қараңыз, жоғарыда мысалға келтірілген үш әнде де бір қарағанда қызға тек жігіт ғашық секілді көрінеді. Жоқ, ақ боз үйге сүйенген қыздың жайын айтқан жігіт қалқатайдың жүрегінің аңсары өзіне ауып, оның да зарығып жүргенін жеткізіп тұрған жоқ па?
Иә, жігіт қызға ғашық екен, ал, қыз жігітті ұнатты ма деген сауалға мақтанышты жауабын осылай айтады. Әрине, әлемде жоқ сөз әдебі бұл. Қол жетпес қия шыңдағы қыз қадірін сол биігінен түсірмей, оның тек жалғыз ғана әрекет, қылығын көрсету арқылы диалогтің екінші жағындағы сөзді ашып береді. Мінеки, ай мен күндей аруды ақ боз үйге сүйендірген жігіт сөзі осылай өріледі. Ән сөзіндегі осы көріністі экраннан көргеніңіз есіңізде ме? Ендеше, санасына махаббат, ғашықтық деген сөздер оралған сәтте ойына бірінші болып « Қыз Жібек » фильмі түсетін қазақ баласының жадысын қайта бір жаңғыртып өтелік. Бұл режиссердің Төлегеннің енді кешігуге болмайтынын, Қыз Жібектің күдері үзілмесін десе аттану керектігін есіне салғандай ерекше көрініс. Иә, жігіт тағатсыз екенін көрдік. Ал, қыз не күйде? Ендеше, қараңыз! Қиқулап бұлтқа сіңіп кеткен қаздардан кейін камера бірден Қыз Жібекті табады. Мұңлы, сағынышты, зарыққан бейнеде ақ боз үйге сүйеніп тұр! Арғы жағы мұнартқан тау, қыз үкісін тербеген мазасыз желдің ызыңына Нұрғиса Тілендиев қосқан баяу ғана мұңлы музыка... Режис­сер дәл осы бейнені тапжылтпай едәуір ұстап тұрады.
Жібектің сағынышты күйін айтуға еш сөздің қажеті жоқ, керек десең сөз қуаты жетпес қамырықты күйін осылайша қапысыз көрсетеді. Көзін төмен салып әлденеше рет ауыр-ауыр күрсінеді. Міне, қаншама рет көрсе де әлі күнге дейін қазақ біткенді экранның алдына қайта « таңып » тастайтын « Қыз Жібектің » бір құпиясы! Онда қазіргі күнде өзіміз де түсіне бермейтін, тек түйсігіміздің терең түбінде көзі жылтырап жатқан ым, ишара түсініктерін түртіп өтетін көріністер молынан. Біздің жан жетпіс жеті атамыздан келе жатқан осындай азыққа шын семіріп, шын қуана алатынын, бізден үнемі осындай рухани азық сұраумен болатынын ғалымдар әлдеқашан дәлелдеген. Сол азығы табылғанда жан рахат күй кешеді. Ал ақ боз үйге сүйенудің осынша мән-мазмұнын сезіне білмеген адам « Баянауыл » әнінің ақ боз үйге сүйенген әне бір тұсынан қандай рахат ала алсын? Әнші мен тыңдаушы жайын сөз еткен Абай атамыз « ойсыз құлақ ала алмас ондай сыйды » дегенді осындайда айтса керек. Бұл біздің қазақтың тілсіз тілін түсінуге қауқарсыз халіміздің бір көрінісі. Ал табиғаттан, көшпенді тұрмыстан алыстағанымыз себепті әлі қанша ән мәтініндегі сөздердің біздің бойымызда өлген клеткаға айналып бара жатқаны айдан анық.
Тіпті табиғаттың таңғажайып сол бір құбылысы осы әнде сақталмағанда еш қазақтың есінде қалмайтын түрі бар екен-ау... Осындайда атақты « Ғайни » әніндегі « Бұлақтай көгал қуған таудан құлап, Берерсің кімге арнап бал ләззатын », деп келетін керемет кестелі, тыңдап отырған жанды көгалда жүргендей, саумал бұлақтың салқын лебі төсіне келіп тигендей рахат күй кештіретін көбелекқанат көркем сөздер махаббат туралы ән айтылса кәфе мен түнгі клуб, ары кетсе бау-бақшадан асып сезінуге мүмкіндігі жоқ қазіргі біздің тарылған түйсігімізге жете бере топқанаттанып топ етіп құлайтындай көрініп кетеді. Әсілінде, ән де бір көбелек. Қанат қағып әуелеген ол даладай кең кеудеңді шарлай, шалқи ұшып, сол кеудеде жайқалған гүлдерге қонады. Әлдебір кеудеден ұшып келіп сенің кеудеңдегі гүлге қонған ол оны тозаңдандырады. Енді жан жасаңғырап, жан гүлі онан сайын құлпырып, жүзің жайнап сала бермек. Жақсы әнді айту түгілі тыңдауға жайқалған гүлді жан әлемі керек болатыны да содан болса керек... Танаулары тым көтеріңкі әлдекімдер өздерін « қалып қойған » қазақ әнінен әлдеқайда биіктеп кеткендей сезінеді екен.
Жоқ, онан сайын тереңдеп, онан сайын биіктеп алған – қазақ әні де, онан сайын таяздап, онан сайын аласарып кеткен – біз едік. Адамзат руханиятында айрықша орын алатын « қазақ әні » деген ғажайып әлем бұл күнде біздер алыстап бара жатқан аталарымыздың асыл болмысындай онан сайын жұмбақталып алған. Сазындағы мың қатпарлы сезім мен сөзіндегі сан қатпарлы сыр бүгінгідей ашық мәтін, жалаң ритмге бой алдырған біздер үшін тіпті « құпия шежіреге » айналып бара жатқандай... « АТ ҚАЙДА АҚБАҚАЙДАЙ... » Қазақтың классикалық әндерінде табиғат сыры өз алдына, аңғарған кісіге адам сипаты да сыңғырлап тұрады. Әуелі әннің атына байланысты бірауыз айта кетелік. Бақайды тек аша тұяқтыдан көріп үйренген көз жылқының жұмыр тұяғынан бақай таба алмай әуреленсе керек, « жылқыда бақай бола ма? » деген бір сауал да қойылған. Әрине, болады. Шаша мен тұяқтың ортасын бақай дейді. Жылқының асығы өзге малдың асығына ұқсамайтыны секілді, бақайы да ұқсамайды, жұмыр болады. Енді әнге келейік. Aт қайда Ақбақайдай шаппай желген? Қыз қайда құдашадай көзі күлген? Алыстан aт терлетіп келгенімде, Айтқызбай сөз мәнісін өзі білген. Осы шумаққа аз-кем аял жасайық.
Желгеннен шапқан жақсы емес пе, шаппай желгенді несін мақтап отыр деген сұрақ тууы мүмкін. Алыс жолдың жолаушысына шынымен де Ақбақайдай ат керек екен. Шапса шалдығып қалады, аяңдаса жете алмайды. Күні бойы зар желіс, cap желіс, сау желіске салып отырғанда белі босамайтын, қарқыны қайтпайтын желісті жылқы некен-саяқ болады. Ал, бір қызығы, осы шаша мен тұяқтың ортасында ағы болатын ақбақай – жылқының өз алдына бір тұқымы, оның негізгі ерекшелігі желісті болатындығы туралы жазушы Серік Байхоновтың « Алтай асу » романында жазылған екен. Онда жылқы тұқымын іздеп жүрген Пржевальский тарихта Мырзаш батыр деген атпен қалған Зайсан өңірінің тумасы патшалық Ресейдің көзімен қарағанда « бандит » Мырзашты жолбасшылыққа ертеді. Жолда іші пысқан қазақ « ат қайда Ақбақайдай шаппай желген » деп әндетпей ме! Сонда Пржевальский қасындағы аудармашыдан « анау не деп келе жатыр? » деп сұрайды. Тілмәш әннің бірінші тармағын аударғанда әлгі орыс « менің іздеп жүрген жылқым осы емес пе? » деген екен. Бұл « Ақбақайдың » затына байланысты айтылар әңгімеге қосымша, жолай айтылған сөз болған соң желдіртіп өте шықтық. Әйтпесе, романнан үзінді келтіре отырып кеңінен тарқатуға болар еді.
Әннің атына байла­нысты сөзді осы жерден қаңтара тұрып, затына бай­ланысты әңгімеге көшейік. Жоғарыда бұл әннің жар іздеген жігіттерге сабақ болардай салмағы бар екені туралы айттық қой, ендеше, сол сөзімізді ары қарай сабақтайық. Көз – көңілдің айнасы. Көңіл – кісі болмысының көрінісі. Әдетте « көз алдамайды », « көз өзгермейді » деп жатамыз. Біресе бұлттан шыққандай жарқылдап, біресе бұлт жапқандай қайта түнере қалатын айнымалы аласапыран мінезді емес, жайдары болмысынан жазбайтын күлімкөз аруды желісінен танбаған Ақбақайына салыстыра мақтаған жігіт оның сөз мәнісін айтқызбай білген артықшылығын да айта кетеді. Бұл да әйел затының ішінде ердің басын сыйлайтын биік парасаттылары санатында болатын қасиет. Ол әсте кіндік айналасында айтылған сөз емес. Сонымен қоса бұл әннің бірінші шумағының төртінші тармағын « шын ғашық шақыртпай-ақ өзі білген » немесе « шақыртпай еш адамға өзі келген » деген секілді өзгерістерге ұшыратып, әркім әр түрлі айтып жүргенін де айта кеткен жөн. Тіпті, бұл мәтін « Ақбақайдың » толық нұсқасы емес, кейіннен қосылған сөздер бар деп те айтылады. Біздің мақсатымыз ән мәтініндегі алтын сөздердің бетіне қонған шаңын сүртіп қою болғандықтан, оның бәріне дәйек келтіріп сөз ұзартпадық.
Енді әннің екінші шумағына келейік. Иә, біз мысты да, жезді де алтын деп жүрміз дейді. Өйткені көп адамда оларды бір-бірінен айыра білетін қабілет жоқ. Текті мен тексізді, асыл мен жасықты айыра білмеген соң жүзі жылтыраған анау қызды да, мынау қызды да мақтай береміз дейді. Содан кейін « сыртынан жүзін көріп қызыққанмен » деп келеді де, ( жүзін дегенді өңін немесе жүз қызға қызықсаң да деп түсінуге де болады ) « табылмас нағыз алтын-ааууу, сәулем-ааау жарқылдайтын-ай, аха-ха-ха-хау, арман-ай » деп әуелетеді ғой алтын жарға қол жеткізген азамат! Міне, баяғының жігітінің жар таңдауы! Бұл тұрғыда ақын Бердібек Құржықаев деген ақынның: Сұлулықты зерттейтұғын мектепті Бітіргеннің білімі де шеп-шекті. Бұ л заманның бұлғақтаған мырзасы Қыз таңдауда Төлегенге жетпепті, – деп келетін өлең жолдары болушы еді, бұл өлеңнің де кейінгі қыз танымас қылжақбасқа кейіген, бұрынғы көкірек көзі өткір, нағыз ер жігіттін, көңіл таразысына риза болған қазақы көңілден туғаны айтпасақ та түсінікті.
Қайырмадағы: Қыздарда да қыздар бар, Жарылмаған қауыздай, Жігітте де жігіт бар, Тонның ішкі бауындай, – дейтін шумағы: Қыздарда да қыздар бар, Жарылмаған қауындай, Жігітте де жігіт бар, Базар тонның ( кейде, қамқа тонның ) бауындай, – делініп айтылып жүр. Бұл жерде қайырманың бірінші тармағы қазақтың қызға байланысты айтатын « он екіде бір гүлі ашылмаған » дейтін сөзін еске түсіріп тұрған жоқ па?! Оны енді әрі қарай талдап жатпайық. Ал жігіттің жігітіне байланысты арнайы айтуға базар тонның немесе қамқа тонның бауының қандай кереметі бар? Айта алмаймыз. Ендеше, мәтіндегі тонның ішкі бауы туралы айталық. Қатал табиғатта мал бағып ат үстінде жүрген қазақтың тонының ішкі бауының рахатын көрмегені кемде-кем шығар. Тонның ішкі бауы – тонның ішінен, қолтықтың астынан сүйем, иә, қарыс төмен тағылатын бау. Қарын тұстан сәл жоғары байланып тонды арқаға жабыстырып тұрады. Оны басқаша да тағуға болады. Тонның ішкі бауы байланғаннан кейін желбегей салып та жүре беруге болады. Қазіргі күнде де жедел жәрдем және өзге де осындай қызметтердегі киімдердің барлығы ішкі баумен байланады.
Ал « қамқа тонның бауындай » делініп айтылып кетуінің бір себебін « ішкі бау көбінесе қамқа тонға тағылады » делінетін деректермен ұштастыруға болатын шығар. Енді мәні туралы айталық. Істеген игі ісі көзден гөрі көңілге көбірек білініп тұратын жігіттер болады. Сырт көзге көбірек дос секілді көрініп, жаныңа жылу қажет сәтте жақындамай жоғалатын жалтақтықтан аулақ, ішкі тілеулестігі орасан. Жасаған қызметі де арзан атақ немесе бақай есеп үшін емес, қайырымын Құдайдан күткен ізгі тілекті, үлкен жүректі ерлер олар. Міне, ЖАНЫҢА ӨТЕ ЖАҚЫН, нағыз ( тәніңе де өте жақын тұратын ) тонның ішкі бауындай достықта болатын жігіт деп осыларды айтса болады. Бұл әннің мәтіні болып бізге жеткен нағыз жігіттің сыны, достықтың сипаты болатын. Бұл енді аса күрделі емес. Тек осы күнде қолданыста жоқ құрал-жабдықтардың қатарында көзден бұл-бұл ұшқан « бұйда пышақ » сөзі жөнінде айта кетпекпіз. Бұл енді ғашықтықтың бір сипаты ғой. Бұл жерде, әри­не, « бұйда пышақты » ауыспалы мағынада қолданып отырғаны түсінікті болар. Оның қолында пышақ болса да, пышақ болғанда да жәй пышақ емес, бұйда пышақ болса да мен құшағымды жайдым дейді.
Мен бастадым, сен қоста, мен аянбадым, сен не етесің де­ген салмақ та, өлтірсе де, өпсе де өзі білсін деп ессіз құлаған еркелік те – бәрі-бәрі сыйып жатқандай бұл сөзге! Ендеше, Балуан атамыздың ғашығының қолындағы бұйда пышақ жайлы аз-кем ақпарат бере кетелік. Бұйда пышақ – жүзі жалпақ әрі ұзын, пышақ тәрізді қарудың бір түрі. Сабын бөкеннің, тауешкінің мүйізінен немесе қатқан ырғайдан жасайды. Бұл мағына қолөнер аталымдарына байланысты сөздікте де бар. Сөздікте мағынасы болса, музейде бұйда пышақтың өзі де бар. Төлеу Мәншарипов есімді жылқышы әкесінен мұраға қалған бұйда пышағын музейге өткізгені туралы журналист Н.Жолбарыс жазған « Бұйда пышақ » деген шағын мақаладан білгенбіз. Қазір көзайым жәдігер Қызылорда облысының Жалағаш аудандық музейінде сақтаулы екен. Кендір мен жүннен жасалған бұйда жіпті байлауға түйе немесе өгіздің мұрнын тесіп, жез орнатуға ыңғайлы пышақ болғандықтан бұйда пышақ аталады дейді. Енді бір деректерде үзілуі қиын кендірден жасалған бұйданы бір салғанда-ақ қиып түсуімен байланыстырады », делінген мақалада. Артық болмас, оны да қосып қоялық. Кеше ғана жалпақ жұртқа түсінікті дүниелер, әдеби сөз қолданыста бар қаншама сөздердің бетін тағы бір қабат шаң баса қалыпты.
Бұл сөздер ән мәтінінде кездескенде оның қымбатын көңілмен сезінер қазақ та кем секілді бұл күнде... Әйгілі Біржанның « Теміртас, Асыл, Ақық қарақтарым » дегендегі баласына қойған ат « ақықтың » аса бағалы асыл тас екені де ұмыт қалып бара жатқандай. Ал, « Үкідей өздеріңді балақтадым » дегені әннің мазмұнын байытып қана қоймай, Біржанның аласапыран жан әлемінен хабар беріп тұрған терең мағыналы сөз екенін ескеріп те жатқан жоқ секілдіміз... Қазақ қыздары, тіпті серілері сәндік үшін үкі құсының үкісін өте көп пайдаланатыны көпке аян жәй. Ал, үкіні баланың, бесіктің басына қадаудың өз мәні бар. Біз олардың бәріне тоқталып жатпай, осы ән мәтініндегі жалқы жолға үңіліп көрмекпіз. Әуелі, үкіні қалай қолға түсіретін жайында аз-кем айтуға тура келеді. Құдайдың құдіретімен үкінің көзі түнде өткір, күндіз шалаң көретінін бәріміз білеміз. Оның осы осал тұсын пайдаланып, аталарымыз оны күндіз атпен қуып та ұстап алады. Жазық жер, тоятта болса тіпті тез ұстап алуға болады, бұдырмақ, адырлы жерде үш-төрт төбеге қона ұшып аздан кейін-ақ ұша алмай қалады. Оны қой бағып жүргенде көзімізбен көріп, басымыздан өткерген жәй.
Қолға түскен үкіден үлкен олжа – балақ жүні. Әдетте біз қолданып жүрген үкі – сол балақ жүні. Ұстаған бетте үлпілдеп, тіпті күзге қарай болса сырты қызғылттанып « жанып » тұрған балақ жүні көздің жауын ала­ды. Ептеп жұла бастайсыз. Оны түйенің жүнін жұлуды « жүндеу » деп айтатынымыз секілді « балақтау » дейді. Ал, кейде үкінің күйі нашар болса үйге әкеліп неше ай бағып семіртіп, үкісін жетілдіріп барып балақтайды. Күйін жақсы қылып жыл ұстап түлетіп балақтайтындар да болады. Енді Біржанның айтып отырғанын болжай беруге болады. Үкі кісіге көрік қой. Сендердің қызықтарыңды көрдім, сендер маған сән болдыңдар, салтанат болдыңдар деген ризалығын айтып жатқандай. Сонымен қоса балақ жүндеріңді жұлғандай ғып жүдеттім, сендерге арқа сүйеп, серілікпен жүріп ауыртпалық салдым, дегендей өкініш те жоқ емес секілді... « Камзолдай келте пішкен дөңгеленіп, Дүние өтерінде шыр айналды » деген Біржанның астан-кестен, алақұйын көңіліндегі дүниені тап бастық демесек те, теңіздей сезім мен терең толғамды темірдей жүйкемен ұстай отырып бізге қалдырған « Теміртастан » осыны түйсінгендейміз, осыны түсінгендейміз. Қай сөз сезіндіре алар еді?.. Білмейміз.
Тіпті сол сезіндіргенді де сезіне алмастай жайымыз бардай. ҚЫСМЕТ. ПЕРУАЙЫМ. УА, ДАРИҒА... Қазақ көрген қорлықты қазақтың әні де көрді, қазақтың тарихын, салт-санасын жұлым-жұлым еткен кеңестік идеология қазақ әндерімен қоса күйінің де жұлым-жұлымын шығарды. Қой бөтенси ме, қозыда бөлек иіс бар ма, Құдай білсін, қазақ сол адасып тапқан егіз қозы – ән мен күйіне әлі де мекірене мейірі төгіліп, тұла бойы тұлыптай кеңіп, қорғасындай балқып иін алмай келеді. Кейде, тіпті, әннің ішіндегі мәтінді қойып атының өзі не деп тұрғанын түсіне алмай жататын жағдайға түстік. Оның бір себебі тақырыпта аталған үш сөзге байланысты сөзімізді аяқтағанда өзінен-өзі түсінікті болатын шығар дейміз. Қысмет. Әйгілі Әсеттің атақты « Қысметі » ғой бұл. Кездескен сөздіктерден іздестіріп, сөз ұстағандардан сұрастырып мардымды жауап таба алмай жүргенімізде Қытайда тұратын белгілі сөз зергері, қарымды қаламгер Серік Қауымбайдың сол елде шығатын « Үйрену және ғылым » журналының 2014 жылғы бірнеше нөмірлерінде жарияланған « Тіл тазалығы – рух тазалығы » деген сериялы мақаласының бірінде осы « Қысметке » тоқталғанын оқып қалдық. Онда қысметтің көне түрік сөзі екендігі айтылыпты.
Арғы тегі арабтың « қысы мат » тұлғасында келетін « пешенеге біткені, кешірме, бастан кешкені, бөлістенген нәрсе, Алланың жазғаны, тағдыр » деген мағыналар беретін сөз. Парсыдағы мағынасы: « тағдыр, бөліс, болым » болып, шағатайға көшкен тұста « бөліс, үлес » мағынасын алған. Мысалы, « Алланың бөлгені, Құдайдың бұйырғаны » деген оларда « қысмет Раззак » делінеді » дей келе, қалам ұстап жүрген кейбір әріптестерінің бұл сөзді « қысымшылық, қыспақ » деп түсіндіргеніне реніш білдіреді. Шындығында, осы мағына әннің табиғатын да онан сайын ашып тұрған секілді. Әсет десе алдымен еске түсетін, қазіргі тілмен айтқанда әншінің паспортына айналған « Қысмет » расымен Әсеттің өзіне ғана тән өрнекпен өшпестей болып ел жадында қала берді емес пе!? Таңдайына қонған өнер – маңдайына жазылған жазмыш... Перуайым. Біресе халықтікі делініп, бірде Әміре, Ақан Серіге телініп, ақыры мол дәлел, дәйекпен авто­ры ретінде атақты Әсет, Әріп, Көкбайлармен тұрғылас атақты Уәйіс Шондыбайұлына тұрақтаған тағы бір ғажап ән « Перуайым ».
Әннің аты да болған, ішкі мәтінде де кездесетін бұл сөздің мағынасы жайында да кезінде біраз ізденістер болған екен. Ал, бертінде белгілі әнші Еркін Шүкімән бұл сөздің мағынасы туралы журналист Жұлдыз Әбділдаға берген сұхбатында басқаша байламға келгенін айтқан болатын. Онда Н.Оңдасынов құрастырған « арабша-қазақша сөздігінен » « перуайым » парсы сөзі екенін біліп, көңіліне түйіп жүрген әнші сол сөздің ауызекі айтылғанын естігенін баяндайды. Қытайдан келген қазақтар екен. Тойда бір кісі сөйлей келіп: « Айналайын ағайын, перуа­йым пейілдеріңе рахмет » деді. Мына сөзді естігеннен кейін ел тарқағанша кете алмай, той соңында ақсақалды әңгімеге тартып, әлгі сөздің мағынасын сұрадым. Расында да, сөздікте парсы тілінен аударғанда « қамқор » деген мағынаны білдіреді. Қытайға барғанымда сол « перуайым » алдымнан тағы да шықты. Онда да сол тілекші, қамқор деген мағынада. Ал енді әннің сөзіне қарасақ: Дегенге перуайым, перуайым, Түседі сізді ойласам сарыуайым. Өзіңмен қосыла алмай армандамын, Аман бол, қайда жүрсең, қалқатайым, – дейді. Тілекші болып тұр ғой? Бұл біз жақта ұмытылған сөз сияқты. Біз, осындай нәрселерді орнына қоюымыз керек » депті.
Міне, сөз өз мағынасын енді тапқан жоқ па?! Дариға. Бір естігенде өтпелі дүниенің өкініші мен қоса жан сусатар самалын да еске салып өтетін осынау бір ғажайып сөздің төркіні жайлы әртүрлі айтылым бар. Ал, зерттеуші С.Қауымбайұлы бұл сөзге де тоқталып, « бұл парсының « әттең, қап » деген мағынадағы сөзі. Түркі тілдері қойынына кіргенде осы мағыналарына қоса « қайран, шіркін » де­ген мағыналарды үстеген. Дегенмен, бұл сөз, « қайран » мағынасында келгенде қынжылу, назалану сынды психикалық күйді өзіне сіңіре, « ардақтым, сүйіктім, қымбаттым » деген мазмұндарда істейді. Ал « Дариға-қайран » болып қосарлана келгенде өткенге өкініш, аяныш ретінде істейді » деп сөздің санамызда қалай қабылдау жайын да қамти кетеді. Арысын айтпағанда « Дариға-дәурен » деп Рамазан салатын Тұрсынжан Шапайдың сол бір әнінің сазының да, сөзінің де тамыры сонау тау түбінен солқылдап сезілетін де тегін емес-ау, сірә!.. Қазақтың классикалық әндерінде бұл сипаттағы сөздер көптеп саналады. Біразы жайында жазылды да. Алайда Кеңес үкіметі кезінде қаншама ән мәтіндеріндегі осындай сөздер дінге байланысты деп өзгертілгені де көпке аян.
Олардың мағынасын және әндегі атқарып тұрған қызметін жеке-жеке тамсана талдауға жағдайдың жар бермеуі де түсінікті жәйт болса керек. Алайда, әр түрлі түсіндірме сөздіктерде мұндай сөздердің мағыналары һәм төркіндері жайлы айтылғанына да шүкір! Жосалы – жердің аты. Алайда бұл атау қазақ өмірінде көп қолданылған, кейін келе қажеттіліктің азаюына байланысты ұмыт болып кеткен заттың атауына байланысты аталғанына күмән жоқ. Қазақ бұрын бояу, сыр болмай тұрған кезде уық, кереге, шаңырағын жосалаған. Жоса – табиғатта болатын табиғи бояу. Кәдімгі кесек топырақ секілді, бірақ топыраққа қарағанда керіш қызыл түсті зат. Жосасы бар жота, сайлар көп бола бермейді, жазғытұрым тез аңғарылады. Жердің миы езіліп, енді ғана көктемнің кебеқұрғақ кезі басталғанда қып-қызыл болып көзге түседі. Сол жерден оны күрекпен қазып әкеліп суға езіп уық, керегені жосалайды. Ол бір жағы киіз үйдің сәнін келтірсе, екінші жағынан уық, кереге, шаңырақ, күлдіреуіштер аумай, қисаймай қалпын сақтап тұрады. Жосалы деп жердің атының аталуы жоса шыққан жер болған соң қойылып отыр. Жосалы деген жерлер Қазақстанда да, өзге шетелдегі қазақтар мекен еткен жерлердің бәрінде бар.
Өйткені, тегінде, түгел қазақ кереге, уығына осы жосаны пайдаланған. Түсінің қызыл болуы себепті оны үнемі « аузы-мұрны қан жоса болды » деп қанмен байланыстырып айтамыз. Алайда, олай емес, қайта бұл оның негізгі ерекшелігі деуге болады. Керек десеңіз, ол қазақтың ойлау жүйесі десек те болады. Әдебиеттегі, кинодағы белгілі оқиғаны баяндау үшін ортаны таныстырып алу заңдылығы қазақ әндерінде, қара өлеңдерінде ежелден бар үлгі. Баянауыл басынан бұлт кетпес, Қиядағы түлкіге құсым жетпес, – деп басталған әнде Баянауылдың басындағы бұлттың жігіт мұңы екенін бірден түсінесіз. Қиядағы түлкі – қыз, жете алмаған құсы – арманы, яғни өзі емес пе?! Халық әндерінде мұндай тұспал жетіп артылады. Бірақ, бір қарағанда бөлек тұрғандай сезіледі. Жем түссе аяғына aт сүріншек, Келгенде жиырма беске қыз еріншек, – деп, мүмкін отырған қызды аяғына жем түскен атқа теңеп, оның жас күніндегідей қыдырысты жүрісінің азаюын меңзеп, соны аяғына жем түскен атпен байланыстыра айтып тұрған жоқ па?!
Аяғына жем түсуді тарқатып жатпай-ақ қойсақ та болатын шығар, қысқаша айтқанда қатты шауып келген мініс ат немесе жүйріктің қанын таратып аяңдатпағаннан буынға қанды сарысу жиналуын айтады. Оны елемесе ат сылтып ақсап немесе сүріншек болып, ұзақ жүріске жарамай қалады. Мәтін жалғасындағы: Осы әнге шаттандырып салады екен, Түбінде зәймкенің бір келіншек, – деген жолға қарасаңыз, ұзатылып кеткен қыздың аяғы ауыр болған жағдайынан хабар беріп тұрғандай да әсер беретіндей ме, қалай? Ал ән шығарушы ер-азамат десек тіпті басқаша түсінуге болатын секілді... Көнеден жеткен бұл әнді әркім әрқалай түсініп, әрқалай тыңдар, айтпағымыз, қалай десек те, ән мәтініндегі алдыңғы ойдың шарпуы кейінгі жолда айтылған сөздің мағынасын кеңейтіп тұрғаны анық. Біз бұл жерде әннің тарихын немесе қалай шыққаны жайын емес, әнді тыңдаушының қабылдауы туралы сөз етіп отырғанымыз түсінікті болар. Осы секілді « Ғазизагүл » әніндегі: « Айналайын қарағым, келдің қайдан, Алма мойын ақ үйрек ұшар сайдан.
Мекеніңді ей, қалқа, айтып қойшы, Жат болмасы адамның осындайдан, – дейтін бір шумақ өлең ұшқан құстың да дерегі болады, сенің де ел-жеріңді біле отырайық, бір отырып кездескенде танысып, ұғыспай кете берсек жат болатындығымыздың себебі сол деген ыңғайдағы бастан-аяқ байланысып тұрған тұтастай сөйлем емес пе? Бүгінде өзгешелеу қалыптасып қалалық салтымызға қарап отырьш, шынымен де жат болмағы адамның осын­дайдан екен-ау дейсің... Бұл классикалық ән мәтіндеріндегі ең қарапайымы. Мінгенім дәйім менің алқарагер, Шайнайды ауыздығын сол қарагер. Барында тіршіліктің ойна да күл, Жалмайды бәрімізді сұм қара жер, – дегендегі алқарагері ат емес тіршілік екені туралы анықтап айтып беруге болады. Кейде халық әндерінің мәтіндерінің кеңестік цензураға аса қатты ұшырамай қалпын сақтап қалуының өзінде оның бір қарағанда байқала бермейтін осындай ішті, сырлы табиғатының да септігі тигендей болады да тұрады... Сондықтан халық әндеріндегі сөздерді өз түсінігімізге салып бұрмалай беруге болмайды. Ал, айтушылар сөздің астарына барынша бойлауым ләзім. Мысалы қазақтың « Екі жирен » дейтін ғажайып әні: Көшкенде жылқы айдаймын аламенен, Аулыңа барушы едім даламенен, – болып шырқалып жүр. Бұрын да көп әншілеріміз осылай орындапты.
Кәдімгі Дулат Бабатайұлының « Аққанда бұлақ сай-салаң, Шытырман тоғай айналаң... » дегеніндегі сала. Ауылыңа көлденең көзден тасаланып барушы едім дегенді айтып тұрғандай. Ал бірінші тармақта баран, торы емес алабайрақ ат мініп жылқы айдаған азаматтың көштегі қыз көзіне айшықталып түскісі келген аңсарлы ойын аңғарамыз десек, көшпелі дәуірдің өзгеше махаббат тілінің нәзік құпия қалтарысына бір сүңгіп шыққандай күй кешуге болады. Далада туған ән қашанда далалық мінез, далалық болмыс, далалық сырымен ерекше. Ал, кей көненің көзін көрген ағалар бұл әнді кәдімгі Сәбит Мұқановтың « даламенен » деп айтқанын естігенін алдыға тартады. Мүмкін солай да шығар... Біз сезінісімізді айттық, таласымыз бір « дала » мен « сала » ғана болса жақсы-ау, « бұқадай мұрнын тескен сүйрелерсің » деп Әсет әнші айтқандай қазір қаншама әннің қалпағын теріс киіп қойдық. Сөздері бұрмаланып айтылатын әндердің де қатары молаймаса азаймай тұр... Абай атамыз айтқан « Адам аз мұны біліп ән саларлық, Тыңдаушы да аз сол әннен баһра аларлық » дегеннің көкесі болып-ақ тұрған шақ. БҰРЫНҒЫ ӘН МЕН ҚАЗІРГІ ӘН ҺӘМ ҚАЗАҚТЫҢ ОЙЛАУ ЖҮЙЕСІ Сөз – ұғым. Ұғым танымды қалыптастырып, таным тұтас ойлау жүйесін түзеді.
Сөзіне қарап отырып жеке адам ғана емес, бір ұлттың да ойлау жүйесіне үңіліп көруге болатын секілді. Қазақтың мақал-мәтел, қара өлеңі, қысқасы, жалпы ауыз әдебиеті ұлттық ойлау жүйесінің көрсеткіші іспетті. Оған, әрине, музыкасы қосылады. Әңгімеміз ән төңірегінде болған соң, классикалық әндер сөзінің табиғаты жөнінде өте өзекті санаған ойымызды қысқаша ғана айта кетсек. Қазақ сөзінің көзге алдымен түсер бір ерекшелігі – астарлылығы. Ол қасиет қарсы жақтың да сол астарды қапысыз түсінуі себепті, тіпті де жетіле түскен. Қазақтың классикалық әндерінің қай-қайсысын алсаңыз да жалаңаш мәтін жоқ. Сөздердің мәні адам бойындағы небір қалтарыс, бұлтарыс сана сезіміне соқпай өтпейді. Бұл сөздер сол сезім түйсіктерді үнемі шынықтырып, жетілдіріп отырады. Осыдан адамның ойлау жүйесі ( формасы ) қалыптасады. Ол форма – өте алуан қырлы, сан тараулы, кез келген жерден өзге мағынада ойлап үлгеретін, тұйыққа тірелмей шығар жол таба білетін әмбебап ойлау формасы. Енді мұнан үлкен мәселе туындайды. Қараңыз! Ой тұйыққа тіреліп шығар жол таппағанда адам өзін өлімге тірейді екен.
Физиканың заңдылығы бойынша электр жүйесінен шығатын өрттің барлығы екі сымның қысқа тұйықталуынан шығатыны секілді, адамның өзін өлімге итермелеуі сол ойдың тұйықталуынан болатыны туралы ғалымдар көптеген зерттеулер нәтижесінде тұжырымдамалар жасаған. Мінеки, біздің қоғамда кейінгі уақытта қаншама өрімдей жастардың өмірінің қыршынынан қиылып кетіп жатуына бүгінгі жалаң сөз, жалған ырғаққа құрылған есер әндердің де кесірі жоқ деп айта аламыз ба? Түзу барып түзу келетін жол секілді қатып қалған сөздер олардың санасын бір мәселеге тап келгенде еркін ойлай алмайтын, келесі бір жағынан шығар жол тауып кете алмай­тын, өмірдің иірім-қайырымына икемсіз, қауқарсыз күйге түсіруде. Ал, біз қызығып айта беретін аталарымыздың ірі мінезі, кең кісілігі, қандайда бір жағдайға тап келгенде аспай-саспай айналып өтер асыл болмысының бір себебі өздерінің әндеріндей астарлы, кең, еркін ойлау жүйесін қалыптастырған қазақы сөздің табиғатында жатқан жоқ па? Бұл әннің сөзіне байланысты жағы ғана. Әуеннің әңгімесі бөлек. Оның әсері бұдан күшті.
Кезінде композитор, музыкатанушы Хасен Қожа-Ахмет « Қазақ әндері қалай космополиттанды? » деген мақала жазып, өз болмысымыз сіңген ұлттық музыкамызды қалай бұзып, генетикалық жадымызға жат ырғақтардың жаппай етек алуын тайға басқандай қылып таңбалап тұрып көрсете отырып « Бұл жағдайымызды түзеуге кіріспей ренжіп, бүлінген күйі бүк түсіп жата беру, түбі, қазақты ұлттық суицидке әкелетіні анық » деп жазған еді. Бүгін біз сол тұсқа да кеп қалғандаймыз. Кешегі мен бүгінгі әннің сөзі сазын қоса талдап, оның адам жанына, ой­лау жүйесіне әсерін ғылыми түрде талдай отырып алдыға тартар арнаулы еңбектер көптеп жазылса, осы айтып отырған ойымыздың ақиқатына көп адамның көзі жетер еді... Ең бір өкініштісі, классикалық ән мен күйді қалай айтқысы келсе, қалай тартқысы келсе солай тартып оның әуелгі табиғатынан мүлде алыстатып жүрген өз өнерпаздарымызды ұлттық өнердің насихатшысы ретінде танитын болдық. Жанғали күйші айтпақшы, күйді қазір көзбен тыңдайтын күйге түстік. Бар шеберлігі – жылдамдығы! Оның басқа мың бояу, толғанысын өзі де, өзге де сезбейді. Оларға бірдеңе айтсаң, « сұранысқа қарай, қазір жұрт оны қабылдамайды » дейді.
Қабылдамаса, оны бүлдірмей, өзің күй шығарып тарт, өзіңнің қабылданатын әніңді шығарып айт. Ал, ғасырлар бойы қалыптасып, уақыттың қаншама дауылы мен жауынына ұшырап, қандай қағажу көрсе де тасты жарып көктеген күрең тобылғыдай ән мен күйіміздің құлағын өз білгенінше шұнтита беруге ешкімнің қақысы жоқ. Пайдалан, бүлдірме! Өтпесе, тұрсын, тиме! Келешекте дәл сол түпнұсқаға қайта оралар уақыт келеді. Ертең құрып кетейін деп жатқан халық емес шығармыз, 50 жыл ма, 100 жыл ма – қайта келеді. ДОМБЫРА ҮНІ ҺӘМ ҚАЗАҚТЫҢ ҰЯТЫ Ендігі сөз әуен, үннің жұмбақталуы жағына ойысты. Белгілі қоғам қайреткері әрі музыкатанушы, композитор Хасен Қожа-Ахмет өзінің « Қазақ әндері қалай космополиттенді? » деген еңбегінде: « Кезінде А.Затаевичтің « Қазақ халқының 1000 әні » жинағымен танысқан Еуропа зиялылары ( Луи Арагон ): « Осыншама музыкалық қазына Еуропадағы он халықты қосқанда да табылмайды! » деп таңғалды емес пе? Расында солай. Ал одан да ғажабы сол 1000 әнде 1000 тағдыр бар еді... Иә, әрқайсысының тарихы, шынайы өмірде болған оқиғасы бар-тұғын. Әуен сол оқиға, сол тағдырдан туған.
Бүгінгідей түнімен күйсандыққа отырып одан-бұдан жұлмалап, екі тактінің арасынан аспайтын ит ырғылжың ырғақ емес еді ол әуен! Ең алдымен жүрек толқытып, сезім тербеген, жалыны жанды қинаған әлдебір оқиға бастан өтіп, сол себепті жан мен үннің үйлесімінен әуен шығып, оған көңілдегі сүбелі сөз қосылып, ол тоғыз перне қос ішекпен әдіптеле әуелегенде жансусар жаңа ән келетін өмірге. Тағдырлы ән! Ал оның тарихын да, сөзін де, тағдырын да былай қайыра тұрып тек үні жайлы айтайықшы. Біз жаңалық ашып отырған жоқпыз, үннің адамның жан дүниесінен, болмысынан хабар беріп тұратыны ғылымда да айтылған. Тіпті, « үн – адамның жан дүниесінің айнасы » деп те жатады. Қазақ әнінің біз бойлай бермейтін иірімі, тамсандырып қана қоятын тәтті тұсының бір құпиясы осы үнде жатса керек. Ұйықтап жатқан жүректі ән оятар, Үннің тәтті оралған мәні оятар, – деді Абай атамыз. Демек, ойлы құлақ тыңдарман сөздің мәні былай тұрсын, үннің мәніне бойлайды екен. Үннің мәнінен оянады екен көңілі! Бұл, сірә, қандай үн? Мұны бірауыз сөзбен түсіндіру мүмкін емес, әрине. Мынадай бір оқиға еске түседі.
Бірде студенттермен шығармашылық кездесу барысында кинорежиссер Дәрежан Өмірбаев « Кардио­грамма » фильміндегі Жасұланның анасы рөліндегі актрисаны қалай кездестіргенін баяндап бергені туралы белгілі кинотанушы Нәзира Рахманқызы жазып еді. Баласын ұрып-ұрыспай-ақ, үнсіз қарым-қатынаспен үндестік тауып қолқанат қылып жұмсап, аз-кем мейірін төгіп еркелетіп те отыратын баяғы әжелердің болмысын көрсете алатын актриса іздеп жүрген ғой. Бір күні вокзалдың күту залында отырған режиссер кенет ту сыртынан естілген әйел адамның даусына құлақ түреді. Жүзін, түр-тұлғасын көрмеген қалпы, әлгі рөлді осы адам алып шыға алады деп іштей қатты қуанып кеткен екен. Сөйтіп, үнінен өзі көрініп тұрған әйелге бұрылады. Басында орамалы бар, ауылдың қарапайым әйелі екен. Бейтаныс еркектің киноға түсу жайлы ұсынысын естігенде « ойбай, ондайым жоқ » деп ат-тонын ала қашады. Режиссер, ақыры, түсіндіріп, сол әйел « Кардиограмма » фильмінде ананың рөлін сомдайды. Көрген адам білер, керемет сомдайды. Көп сөз де жоқ. Әшейін бар ма-жоқтың айналасында үш-төрт-ақ рет сөйлейді, болды. Бірақ болмысындағы ғажайып тереңдік экранда қапысыз көрініс тауып, көрерменін өзіне ерекше тартады. Бұл не сонда? Үн оның қандай адам екендігінің белгісі екен.
Режиссер түсіремін деп армандаған адамның ішкі әлемін үнінен көріп тұр... Ән туралы, Абай атамыз айтқан « үннің мәні » туралы ойланып жүргенімде осы оқиға ойыма қайта-қайта келе береді. Кейін бір бағдарламада сөйлеген әйгілі диктор Сауық Жақанова апамыздың « Мен кісінің кісілігін бір-екі ауыз сөйлегенде үнінен аңғара аламын » деген мазмұндағы сөзін естіп, бір-бірімен қабысып жататын үн мен болмыс туралы ойымды онан сайын нықтай түсіп едім. Радио да ұзақ жылдар дауыстап шығарма оқыған адам шығармадағы небір жағымды, жағымсыз кейіпкерлер образын үнмен бейнелеп, кейін түйсігі әр қандай үндерден адам мінезін тап басып танитын тереңдікке ұласып кете бар­са керек. Ендеше, шынайы өмірде болған оқиғалар себебінен өмірге ән әкелген бабаларымыздың болмысы сол классикалық әндеріміздің сазы арқылы жетіпті-ау бізге! Ол үнде олардың жан дүниесі, кісілік болмы­сы жатыр екен ғой! Ғажайып күйші Секен Тұрысбеков қайталап айта беретін Мұхтар Әуезов атамыздың « қазақтың ұяты күйінде ғана қалды » деген сөзінің астар-мәні енді-енді түсінікті болғандай. Болмысындағы тереңдік – адамның ішкі үні. Ол тіпті денеден шықты не, домбырадан шықты не, бәрібір екен! Күй адамның ішкі үнін, болмысын домбыраның мүмкіндігі арқылы жеткізу екен ғой.
Осы жерде Қадыр Мырза Әлінің бүкіл алаш жатқа айтатын « Нағыз қазақ қазақ емес, Нағыз қазақ – домбыра » деген сөзі ғұлама Әуезовтың ойымен дәлме-дәл түседі. Тіпті Қадыр ақынның тұсындағы қазақ сол домбыра үніндегі болмысы бойындағы қазақ болатын болса онда ақын бұлай айтпас па еді деп те ойлайды екенсің. Осы тұрғыдан түсінсең бұл шумақ нағыз қазақтың асыл болмысы мен биік парасаты домбырада ғана қалды дегенді айтып аса бір мақтанатындай да жағдай емес болып шығады. Шындығында да солай емес пе? Ал, кеңес өкіметі кезінде қазақтың әсіресе, шертпе күйлерін бай-манаптың күйлері деп қатты шектеуге ұшыратқаны, домбырада саусақ басудың қазақы үлгісін өзгертіп жібергені туралы шертпе күйдің шермендесі Жанғали Жүзбай қолмен қойғандай жазып еді. Анығында бұл саусақ басудың өзгеруі күйдің болмысының өзгеруі еді. Онда жоғарыдағы қисынға салсақ бүгінгі домбыраңыздың өзі нағыз қазақ болмай қалады. Шындығында бүгінде күйдің ойы, философиясы, қуаныш-қайғы, өкініш-мұңы секілді негізгі мәйегін ысыра тұрып қанша жылдам тартса сонша өтімді болады, күйші де танымал боламыз де­ген әуесқой күйшілердің әрекетінен-ақ көңілің құлазып сала береді. Сондықтан да « қазір күйді көзбен тыңдайтын болдық » деп күйінеді шын күйшілер.
Жас музыкатанушы Рүстем Нұркен бүй дейді: « Музыка ғылымында « дыбыс идеалы » деген термин бар. Яғни, белгілі бір үнді ұлттық деп қабылдау. Қазақта ол домбыраның қоңыр үні еді. Уақыт өте келе домбыраның ішегі балық аулайтын лескаға ауыстырылса да байырғы үнді сақтап қалғандай болдық. Жиырмасыншы ғасырдың аяғына дейін сақталып келгенімен, жаңа заманмен өзге мәдениеттің ықпалымен жаңа дыбыс та пайда болды. Бүгінгі қазақ ескіше тартатын күйшіні қабылдай алмайды. Өйткені, жоғарыда айтылған « дыбыс идеалы » өзгерген. Эстраданың салдыр-гүрсіліне ұрынып және күй өзінің негізгі мақсатынан айырылғаннан кейін осындай хәлге түстік. Ал, дыбыс идеалының өзгеруі – тұтас бір ұлттың өзіндік болмысынан айырылу деген сөз ». Міне, мәселе қайда жатыр? Тағы да Хасен Қожа-Ахметтің сөзіне жүгінсек: « Отаршылдар қазақ әуенін бірте-бірте ассимиляциялап жоюды бөтен халықтар ( негізінен, еуропалық ) музыкасын шексіз мөлшерде насихаттап, қазақ санасына сіңдіру арқылы-ақ жүзеге асыру тәсілін таңдаған. Өкінішке қарай, сол мақсаттарына жетті де » деп жазған болатын. Біз осылай өзіміздің асылымызды өзгенің жасығына айырбастадық.
Керісінше дәл қазіргі уақытта біз беріле тыңдап, құтырына билеп жүрген жасанды музыкадан жалыққан Еуропаның елдері өздерінің бұрынғы табиғи музыкасын қайта іздеп, соның сорабын сүюге таба алмай жатыр. Мұны музыка маманы, мәдениеттанушылар індете зерттесе талай дүниенің сыры ашылады. Кейінгі кезде небір шетелдік, әсіресе жапондық қыз-жігіттердің қазақ музыкасына қызығып, әнін айтып, күйін шертуге құмартқаны жөнінде көптеп ақпараттар шыға бастады. Ол баланың қарны ашқанда ойыншығынан жалыққаны секілді шын мәніндегі рухани азыққа ашыққаны. Ұлы даланың, көшпенді халықтың мирасқоры ретінде біздің табиғи музыкамызға табиғи азық-түлікке ұмтылғандай ұмтылатын күн келеді әлі. Талауға, ұрлауға көшеді. Мұндай ұят сіңген, ар мен сүйіспеншілік қатар өрілген, намыс пен рух қайнап жатқан табиғи « өнімді » Ұлы даланы ат тұяғымен кешіп, аң мен құстың, табиғаттың тілін білген даладай халық қана тудыра алады. Ал, біз шетелден қонақтар келсе, өзінің операсын көрсетіп, екі-үш классикалық әндердің жылдамырақ айтатын орындаушысын шақырып әннің бір-бір шумағын айтқызып бет сипаймыз, болды. Егер Еуропаға қонаққа барсақ, олар Ақанның « Маңмаңгерін » айтса, көңілге демесең, оны Ерлан Рысқалидың айтқанының жанында күлкілі болып шықпай ма?
Сондықтан оларға өз дүниемізді деңгейінде көрсете білсек сол таңсық еді-ау. Баяғы сол қу құлдық сана... Иә, бүгін бізде елді қалай еліктіреміз деген бір ғана мақсатқа ұлттық музыканы құрбандыққа шалу науқаны жаппай жүруде. Құтырынып, билетуге ғана бейім болып тұрса ол халықты жаулау қиын емес, тыңдаған жұрт жыламсырап тұрса, ол елді де жаулау қиын емес, егер музыкасы тыңдағанда ойға жетелейтін ел болса, оны жаулау өте қиын » деген Конфуций қағидасы музыкасы арқылы ұлтын танудың формуласы секілді. Ал, енді ұлы даланы қорғап келген бабаларымыздың болмысын танытар осынау ғажайып құндылығымыздың бүгінгі күйін жан күйдірер күйікті халге түсірдік. Бұл әрине, Конфу­ций айтқан халдегі өзіміздің де күйіміз. Экрандағы эстрадашылардың сайранынан ел классикалық әндерімізді жеткізіп кеткен небір дүлдүл саңлақтарымыздың есімін, тірілерінің түрін ұмытуға айналды. Сөйтіп, эстраданың еркелеріне хат жазып қайраткер бол дейтін халге де жеткен сияқтымыз... Затаевич жинаған 1000 әннің 34-інің ғана сөзі болған екен. Қалғандарының бәрінің айыл-тұрманын түгендеуге қаншама қайраткер еңбек етті. Соның ішінде қазақ әндерінің текстологиясын зерттеген, соған бүкіл ғұмырын арнаған жалғыз адам бар, ол – Зейнелғабиден Қоспақов. Үлкен музыкатанушы, үлкен ғалым.
Ол кісі сол әндердің денінің сөзін орнына қойып шыққан. Одағай сөздерге дейін қойған. Бүкіл ғұмырын осыған арнаған. Мұны біздің ұлттық өнерге, классикалық әндерге деген қазіргі көзқарасымыздың бір ғана көрінісі ретінде алға тартып отырмыз. Осылайша, қазақтың классикалық әндерін тыңдауға қауқарымыз жетпей қалды. Мәтіндегі қаншама сыр, сазындағы қаншама иірімге ілесе алмай адасып қалдық. Тіпті, соны жеткізушілердің өзінде кемшіліктер жетерлік. Ол да көңіл бөлмеуден шығатын дүние. Әннің қағаздағы мәтіні қалай болады, айтылғанда қалай айтылуы керек екендігі тура­лы әйгілі ғалым, сөз білгірі Рәбиға Сыздықованың жазған мақаласындағы талаптар туралы кей дәстүрлі әншімін деген жігіттер де біле бермейді. Ғалым Мекемтас Мырзахметтің орыс қарпіне көшкеннен кейінгі қазақтың сөйлеу мәнері қалай өзгеріп кеткені, оны кемшілік деп біліп жүрген қазақтың кемде-кем екендігі туралы айтқаны ұлттық өнерпаздарды да меңдеткен дерт ретінде бөлек айтар әңгіменің арқауы. Үндестік заңдылықтарын ғана сақтап қалмай, ән тарихы мен мазмұнына өзінің жанын сіңдіре жеткізген кешегі Жәнібектердің терең жан әлеміне қарап отырып, әнді шығаруға ғана емес, айтуға да кемел кісілік, алапат адамгершілік, ұлттың жанымен біте қайнаған орасан рух керек екенін аңғарасың. Оны келесі сөздің орайына қалдырайық.
Осы хабар-әңгімеде мен Жәнібекке тоқсанға тарта ән айтқызыппын. Олардың ішінде асқақ Біржанның, адуын Мұхиттың, мұңды Ақанның, шерлі Естайдың, арқалы Исаның, арманшыл Әсеттің, бойлауық Жамбылдың, сұлу Сәкеннің, сыршыл Кененнің, мінезді Қасымның бәрімен де тіл табысып, бәрінің де ішіне түсіп, әндерінің шырайын келтіріп, шырқау биікке шығарушы еді... » Бұл, әрине, Ақаңның – Ақселеудің сөзі. Сол сәттерде Жәнібекпен жай сөйлесуге де, қалжыңдасуға да дәтің бармайтын... » дейді жан досы Тұрсын Жұртбай. Өзі де, шын мәнінде, далада түйенің қомында дүниеге келген ( бұл туралы Тұрсын Жұртбай « Жәнібек » атты кітапта егжей-тегжейлі баяндаған ) Жәнібек даланы жан-тәнімен түйсініп, далалық қазақтың тұла бойын тұтасымен сіңдіре алған ғажайып өнер иесі екенін күллі қазақ шынайы түсінер болса қазақтың рухани болмысы кетілместей елестейді-ау осындай сәттерде. Өйткені онда намыс та, ерлік те, сыр да, мұң да бәрі тұнып жатыр емес пе?! Он жасында Абайша сырма шапан киініп, қолына « Абай жолын » ұстап, Абайша сөз саптаған Жәнібек қой ол! Жәнібектің осындай ғажайып сырының бір шетін төл шәкірті Бекболат Тілеухан тамсана жазады.
Сол сырға бір үңіліп көрелікші. Содан кейін: – Делбеден делбе ән туады, тереңге бас қоймақ, естілікке талап етіп, білмекке талас қылмақ – нағыз адамдық, ол – сендерге міндет. Әнші болам десеңдер, еңбек қылыңдар. Мысалы, « Жонып алдыны » былай айтатындар көп, – деп, қолына домбырасын алып, қатты дарақылау үнді бейнелей, домбыраның қағысын әдейі ретсіз сапыра көсіп, құр әуенін айта жөнеледі. Паровоздан мықтыны таппайсыңдар. Біз ду күлдік. Ал өзі кейісті қалпында. Сәл кідірістен соң, қабағы жадырап әнді нақышымен сала жөнелді. Көз алдымызда Жәнібек – әнге, ән – Жәнібекке айналып кете барады... Жалт-жұлт етіп, өрнектің ішіне өрнек сала тамылжып келіп, үздігіп барып үзілді... » Міне, ән салу! Салу өз алдына, тыңдау, қабылдау, тамсану! Шырқап, қалқып, сорғалап, тамылжиды, Жүрек тербеп, оятар баста миды. Бұл дүниенің ләззаты бәрі сонда, Ойсыз құлақ ала алмас ондай сыйды, – деген Абай сөзін енді ұққандайсың. Кей-кейде өзіңнің де ойсыз құлағың үшін әннен кінә көрген қылығыңа қысыласың.
Адам аз мұны біліп ән саларлық, Тыңдаушы да аз ол әннен баһра аларлық. Мұңмен шыққан, оралған тәтті күйге, Жылы жүрек қайда бар қозғаларлық? Ал ауылында неше күндей ән салып аттанып бара жатқан Біржанға Абайдың: « Әй, Біржан-ай, қазаққа енді сендей әнші туар ма? Мәселенің төркіні өзіңде жатқанын мойындайсың. Ақан, Біржан, Әміре, Жәнібектей ән салу, әрине, дара туған пенденің пешенесіндегі дүние. Ал Ақселеудей тамса­ну да әр қазақтың маңдайына жазыла бермеген бақ, әркімнің қолы жете бермес асқар екен-ау!.. Қазақ әні сонысымен де биік! Қазақ әнін тыңдауға қауқарың жете ме, қандасым?.. СЦЕНАРИЙДЕ ЖАЗЫЛМАҒАН БІР СӨЗ ХАҚЫНДА Кейде түсірілім алаңында да сценарий жазылады. Жалпы, « Абай жолы » романындағы Құнанбай мен Абай арасындағы қайшылық немесе « Құнанбай ондай емес », « Романда Құнанбай таптық күрестің құрбаны болды » деген сыңайдағы сөздер үнемі айтылады, талқыланады. Сериалда дәл осы сұраққа төтесінен қойып кеттік. Қасында Қайым Мұхамедхан бар, Алматының бір саябағында келе жатқан Әуезовке бір ақсақал « әй, Мұхтаржан бері бұрыл » дейді. Аман-сәлемнен кейін диолог былайша өрбиді: – Мен Семейдің шалымын.
Осы сенің Құнанбайда атаң Әуездің құны кетіп пе еді? Неге сонша жалалайсың? Қарадан шығып хан болған арысымыз еді. Оу, би кім десең Құнанбай еді, әділ кім десе Құнанбай еді, медресе мен мешітті де салдырған Құнанбай еді! Оу, сенің кітабыңда неге осының бәрі керісінше, а?! Құнанбай біреудің қақысын жеген адам емес, егер де мұны мына мен айтпасам мойнымда қарыз боп кетеді. Ал, нақақтан қаралағаның үшін сенің де мойныңда қарыз бар. Әңгіме осылай аяқталады. Ары қарай ауыр оймен бақты аралай жүріп үйдің алдында кідірген Әуезов, « иә, Қайымжан, жаңағы сөзді сеніңде естігенің дұрыс болды. Бұл менің алдымнан талай шыққан, әлі талай шығатын әңгіме. Олар романның қалай жазылғанын білмейді ғо-о-ой » деп ауыр бір күрсініп алып, романды жазу барысын әңгімелей бастайды. Ары қарай Абай өмірі мен Әуезов өмірі алма-кезек суреттеліп, жаңағы сөз, жаңағы түйін тарқатыла береді. Романдағы осы тұсты жазған кезін, сондағы жазушының жан күйзелісіне режиссер өте қатты мән берді. Өң мен түстің арасындағы Әуезов халін көрсетуге барын салды.
Төгіліп кеткен сиядан өне бойы түгел сияланып, ол тұтас үйдің ішін алып кетеді. Мазасыз музыка, жылаған бала, ызыңдаған жел сол кездегі Әуезовтің алай-дүлей күйін көрерменге барынша сезіндірді. Романда Құнанбайдың қажылыққа жүріп бара жатқан сапарында қалың кедейді бастап, алдынан Дәркембайлар шығады ғой. Сен қажыға тағы да құдайлық жолды емес, Құнанбайлық жолыңды іздеп барасың, мына кедейлердің мойныңда қақы бар » деп. Біз романдағы осы көрініске, яғни Құнанбай мен Дәркембайлардың ортасына Әуезовты тұрғыздық. Өң мен түс арасындағы бір күй секілді көрініс. Дәркембайлар сөздерін айтып болған соң ат үстіндегі Құнанбай оларға, оның алдында тұрған Әуезовке қарай ақырындап жүріп төніп келе жатады. Бәрі баяу ығысып кері шегінеді. Бірнеше қадам шегінген Әуезов қадамын нықтай басып тұрып қалады. Бұл романды жазу барысында Құнанбайдың образына байланысты « таптық күрес көрсетілмеген, Құнанбайды жақсы суреттейді » деген секілді оның образына байланысты қаншама таяқ жеген жазушының « енді маған не қыл дейсің, менде басқа шара да жоқ, кесем десең, міне, бас » деп тұрған ишарасы болар, бәлкім. Ал, қалған топ шегіне береді. Дәл осы көрініс түсіріліп жатқан еді.
Сценарий бойынша Құнанбай төніп кеп қамшысын тік көтеріп тұрып қалады. Төніп үнсіз тұрып қалады. Бірнеше дубльден соң Құнанбай образын сомдаған актер Ергенбай Абуов аға мені шақырады. Сөзі кеңірдегіне кептеліп тұр. Бір сөз айтқызайықшы » дейді. Сізге өтірік маған шын, дәл сол кезде маған да солай сезіліп еді. Іштей « мына жерде Құнанбай бірдеңе айтса да болғандай екен » дегем де қойғам. Өйткені, мына көрініс еріксіз бірдеңе деуге алып кеп тұрғандай әсер берді. Мұратқа айтып ем, ол да көзілдірігін тұтас алақанымен қаумалай бір көтеріп қойып, « айтсын, Құнекең не демекші? Қатты кетіп қалмасын » деді сыңар езуге күлкі үйіртердей бір жаяу мысқылын араластыра. Оңашаланып сәл тұрып ем, ойыма бір сөз сап ете қалды. Басында « бірдеңе айтса болғандай екен » деп ойлаған кезде де бәлкім сол сөздің ұшқыны келген болса керек. Тез табыла кетті. Содан келесі дубльде Құнанбай қамшысын көтеріп тұрып. Қиянат кімде болса, соны Тәңір таразысына тапсырдым! » деді де айналасын сыңар көзімен ата ызбарланып бір қарап алып тебініп қап жүре берді.
Мінеки, сценарий деген жарықтықтың компютердің алдында отырғанда келмегенмен түсірілім алаңындағы көрініс өзі сұрап алып шығатын сөздері болады екен кейде. Ал, актер сұраған осы бірауыз сөз романдағы Құнанбай образына байланысты « Абай жолы » сериалындағы көркемдік шешімімізді онан сайын нықтай түскендей болды. АБАЙ АЙТҚАН ӨЛМЕЙТҰҒЫН СӨЗ Хакім Абайдың сөзі қайда айтылмайды. Мақалдай болып кеткен мағыналы тіркестері өмірдің түрлі жағдайларына дөп келіп тілімізге тиек болып жатады. Қолына домбыра ұстап өлең айтқан ақын немесе ақ қағазды сиялап қалам тартқан қайбір қазақ қайтыс бола қалса, жақын-жанашырларын, « Өлді деуге сыя ма ойлаңдаршы, өлмейтұғын артына сөз қалдырған » деген Абай атамыз... » деп жұбатамыз. Онымызға ағайын көңілі жұбанар мүмкін, Абай көңілі жұбанар ма? Ақиқат ащы, әрине. Ендеше, Абай айтқан « өлмейтін сөз » қай сөз? Әлдебір жаназада бір ақсақал Абай атамыздың осы өлеңінің соңғы екі тармағын айтты. Қайтыс болған адам бір шумақ өлең, бір сөйлем қара сөз жазбаған адам еді. Жұрт елең еткендей болды, ақсақал сөзін әрі қарай жалғады.
Қайтыс болған адамның соңында салиқалы ( тақуа ) ұрпақ қалса, ол әкесі үшін, анасы үшін дұға қылса, сол дұғаның сауабы үнемі барып тұрады. Абай айтқан « өлмейтін сөз » деген сол дұға сөзі! » дейді қария. Ақсақалдың сөзінің де жаны бар, әрине. Дегенмен, Абай атамыз ауызбен айтып, қаламмен жазып қалдырған сөз туралы айтып отырғаны анық. Толық шумақ: Көп адам дүниеге бой алдырған, Бой алдырып аяғын көп шалдырған. Өлді деуге сыя ма ойлаңдаршы, Өлмейтұғын артына сөз қалдырған, – дейді. Сонда қалай? Дүние қуғанды қоя тұрып, сөзбен, жазумен, рухани мұра қалдырумен айналыс дей ме? Нақты қалай? Абай сөзін діннен бөліп қарастырудың қиянат һәм бос әуре екенін есті оқырман жақсы біледі. Ал дінде бос сөз жоқ. Оған нақтылық тән.
Онда адам өлгеннен кейін ( ораза, намаз, зекет секілді өз құлшылық амалдары тоқтағаннан кейін ) соңынан мынадай үш амалының сауабы үнемі барып тұрады делінген: бірінші – мешіт, медресе, құдық, жол салу секілді көпшілік үнемі пайдаланатын іс істеу, соған адал еңбекпен тапқан ақшасын салу; екінші – салиқалы ұрпағының, яғни, Құран танытып, намазға үйретіп, тақуалыққа баулыған балаңның, немереңнің қылған дұғалары; үшінші – Алланы ұлықтайтын, Алланың адамзатқа түсірген қағидаларына сай өмір сүруге жетелейтін пайдалы ілім, мағыналы сөз қалдырсаң, сол сөзді кім тұтынып пайдаланған сайын сізге сауабы барып тұрмақ екен. Яғни, сіз өлгенмен, салған мешітіңізге кірген жамағаттан баратын сауап өлмейді, балаңызды тақуалыққа тәрбиелегендегі ісіңіз үшін оның сізге жасаған әр дұғасының сауабы өлмейді және қалдырған ілім сөзіңіздің са­уабы өлмейді. Қанша көп пайдаланса, сонша көп сауап жетпек. Өз амалдарың тоқтаған ( өлген ), бірақ дұрыс сөзіңіздің амалы ( сауабы ) өлмек емес. Ендеше, түсінікті. Абай айтқан өлмейтін сөз – осы! Басында айтады: « Көп адам дүниеге бой алдырған, бой алдырып аяғын көп шалдырған » деп.
Бұл екі жолда көп адамның бұ дүниелік іспен ғана айналысып, сонда да алқып-шалқып бақытқа жетпей, көп қиындыққа тап болатынын баян етеді. Себебін үшінші, төртінші жолда көрсетеді. Өлмес нәрсенің қамын ойламауынан дейді. Ол сөз, әрине, елге пайдасын тигізіп, иесіне қиямет-қайымға дейін сауабы үзілмей барып тұратын, пайдалы хақиқи сөз болса керек. ҚЫРАН МЕН ҚАЗАҚ Табиғаттың тылсым сыры көп-ақ қой, десе де ұлы даланың иесі болған, жаздың жаңбырлы болатынын сәуірден қалған бұлттан, қыстың жайлы болатынын дуадақтың қыстап қалуынан, қатты болуын қайтқан қаздардың төмен ұшуынан біліп, алдын ала болжаған ауа райына сай мал жайын қамдап көшпенді тірлік кешкен қазақ сол сырдың біразына ғылымнан бұрын қанығып үлгерген секілді. Аталарымыз қасқырдың қайсар мінезі, жылқының жүйріктік һәм жатырға шаппас тектілігі, қыранның алғырлығы сынды асыл қасиеттерін ерекше бағалап, оны адам бойында да болуы тиіс сындарлы сипатқа балаған. Адам баласы, әрине, Алланың өзге мақұлұқ біткеннен артық, абзал етіп жаратқан ерекше жаратылысы. Алайда Абылды өлтірген Қабылға інісін қалай көмуді қарға арқылы көрсеткен Құдай тағала адам баласының табиғаттан да үйренері аз емес екенін білдірсе керек. Сонымен, сөзді артық шалғайлатпай тақырыптағы қыран жайына келсек.
Қазақтың бүкіл әлем алдында алғашқы болып көзге түсетін еркіндік белгісі, ерекше қадірлісі мемлекеттік туында қыранның бейнеленуі тегін емес. Аспандағы құсты қолға қондырып, оған жердегі аңды ілдіріп, бір-біріне тымақ сыйлап көңіл жалғаған қазақтың сол қыран болмысымен бірге өрілген өзгеше қасиеттері де аз емес-ау. Қазақ тілі – ұлы даланың тілі. Тек жылқыға байланысты мақал-мәтел, тұрақты сөз тіркестерінің өзі мыңдап саналады. Ал, олардың беріп тұрған ұғымы тұтас ұлттық дүниетаныммен тамырласып жатқан ұлан-ғайыр ғылым. Сол секілді Жошы ханның айналасында 3000 қыран, Абылай ханның аңшыларында 500 бүркіт, 300 қаршыға мен сұңқары болғаны жайлы деректердің өзінен біздің бүркітке байланысты тілдік қорымызда қаншама сөздер болғанын мөлшерлей беруге болады. Осы ретте соның бүгінге жеткен, қазірде қолданыста бар сөздердің бір парасы жайында әңгіме өрбітуді мақсат қылдық. Түлек. Ахмет пе, Ыбырай ма, тіпті одан да ары ма, кім болса да осы сөзді мектеп бітірушілерге алып келген адамға Алла разы болсын! Бұл, әрине, бүркітке, қыран құсқа байланысты сөз. Жаз бойы жемдеп, семіртіп, ескі жүнін тастатып әбден түлетіп алып қар жауғанда қайырып түлкіге салады ғой қыранды.
Біздің осы күнгі мектеп бітірген түлектеріміз де тура сол секілді. Алғыры һәм бағы мен бабы келіскен түлектер мемлекеттік грантты жеңіп алады. Түлек, негізінен « құмтүлек », « тастүлек » делініп бүркіттің жасына қарата айтылады. Ол түлектер де бүркітті түлетуден шыққаны түсінікті. Ұя. Сонымен бірге « Алтын ұя мектебім » дейміз. Ол да қыранның ұясынан шығып тұр. Бұл « Әкесі қоңыз атпағанның баласы доңыз ата ма? » деген мәтелмен үндес керемет мақал. Ұядағы балапанына аталығы мен енелігі, яғни ұябасары мен саршасы бұғы марал, таутекенің етін әкелетіндей қыран болса, балапаны да сондай текті қыран болады, ал, олар қоян мен тышқан әкелуге ғана жарайтын жарғақ аяқтар болса балапанының да барар жері алыс емес деген әңгіме ғой, қысқасы. Біз айта беретін тектілік осы жерде айтылып тұр. Ол ұяны мектепке де, отбасына да балауға болады. Тұғыр. Тағы да сол мектепке байланысты « түлеп ұшқан тұғырың », « тұғырынан түлеп ұшқан » деген сөздер айтылады. Тұғыр – қыранның тағы. Тұғыр үш аяқты болады.
Тақ демекші, Жүсіп Баласағұнның әйгілі « Құтты білік » кітабында мемлекет құрылымы жайлы жазатыны бар ғой, сонда тақ туралы да оның үш аяқты болатыны айтылыпты. Сөз орайында тілімізге оралып жатқан соң айта кеткеніміз болмаса бұл енді басқа деңгейдегі тақырып... Сонымен « тұғыр » сөзі де біздің қазіргі сөздік қорымыздан « Тұғырнама » болып ойып тұрып орын алып, тіпті мемлекеттік саяси термин ретінде қалыптасты. Тегеурін. Әдетте « тегеурінді журналист », « тегеурінді қаламгер » деген тіркестерді жиі кездестіреміз. Бүркіттің бүкіл күші аяғында, аяғындағы күш тегеурін мен жембасарында ( Тегеурін – артқы саусақ ). Бүркітің тегеурінді болса, түлкінің кеудесін бүре шеңгелдеп бір уыс қып бір-ақ сығады. Шеңгел – тегеурінмен алдыңғы үш тұяқтың арасы. Шыңғысханды « қан шеңгелдеп туыпты » дейтін аңыз сол қыранның шеңгелінен шығып « қанатың талмасын » деген секілді адами ұғымға ауысып кете барған ғой. Ал, атақты Елбай жыраудың: Татусыздың белгісі – Бытырап шығар шеңгелден. Шеңгелден кетсе ел жұрты, Қайғымен қарттар шерленген, – деп келетін жыры да қыран шеңгелінің қазақ ұғымындағы кең ауқымын көрсетсе керек. Шалғы.
Мұқағали ақынның « Жетелеп сонау жылдар қара шалды, Қарасазда жүруші ең, қара шалғы » деп жырлайтын кәдімгі шөп шабатын шалғының атауының өзі қыран қанатының атауынан шыққандай. Әдетте бүркіттің ең ұзын сыртқы төрт қанатын « шалғы » деп атайды. Бір жағында төрттен сегіз шалғы болады. Ал, оның сыртқы көрінісі, яғни формасы шөп шабатын шалғыдан аумайды. Сөзімізге сыңар езу әзіл қоса айтсақ, бүркіт шалғысының жасы шөп шабатын шалғыдан қалайда үлкен екендігін ескере отырып қай шалғының қай шалғыдан шыққандығын айта беруге болатын шығар. Біздің мақсат бүркітке байланысты сөздерді түгендеу емес екенін басында айттық. Әйтпесе бүркітке байланысты қаншама мақал-мәтелдер бар.
Мысалы: « Түлкі алмас қыран жоқ, құсбегісі кезіксе, жақсы болмас жігіт жоқ, ақылшысы кездессе », « Кәрі қыран – аңшының бастаушысы », « Сыншы сырын айтпайды, бүркітші шынын айтпайды », « Алса – құсым, алмаса – желпуішім », « Сонаршыға із керек, із танырға көз керек », « Жеріне қарай бұланы, тауына қарай қыраны », « Саятшы бапшыл болса, бүркітке бақ », « Құс тұзаққа жем үшін түседі », « Бүркіттің сайрағаны – өлгені », « Бүркіт аш болса алады, тазы тоқ бол­са алады », « Бүркіт бабына келгенде қасқыр алады, қаршыға бабына келгенде түлкі алады », « Құстың алғанынан салғаны қызық », « Қыран құс – ер жолдасы », « Ақиық қыран қартайса, жас жағалтайдан тепкі көреді », « Ажалды қарға бүркітпен ойнайды », « Алжыған бүркіт тышқаншыл », « Қыран ұясының ауызынан жем іздемес, қоян інінің аузындағы шөбін жемес », « Қыран құсты баптау қиын, тәтті тағамды сақтау қиын », « Алса – бүркіт, алмаса – лау мінген шүршіт » деген секіл тізбектеліп кете береді.
Бұл мақалдың мәндеріне үңілсек, бәрі де бүр жарып шыға келетін бір-бір бұтақ. Лау мінген шүршіт. Мысалы соңғы мәтел туралы белгілі ғалым Ақеділ Тойшан және Бекен Қайратұлы бүркіт жайлы зерттеу еңбектерінде біреудің әйгілі Тіней бүркітшіге айтқаны екен деп қолданады. Ал, осы сөздің мағынасы жайлы бұрыннан көп ойланушы едім. Мектепте оқып жүрген кезімде әдебиет мұғалімі Болатбек Құрманғалиұлы « осы сөзді әкеңнен сұрап берші » деп тапсырма да бергені есімде. Кейін Қытайда тұратын белгілі жазушы, сөз зергері, ғалым Серік Қауымбайдың қытайдың « Білім және үйрену » журналына ( 2008 жыл, №6 санында ) жариялаған « Тіл тазалығы – рух тазалығы » деген мақаласында осы мәтел жөнінде айтыпты. Сөз шешімі әкемнің айтқанымен жобалас шықты. Ғалым сөзі, әрине, ғылыми дерек, айқын анықтамаға арқа тірей отырып айтылады ғой, біз сол Серік Қауымбайдың шешімін оқып көрейік. Бұл мәтелдің тым арыдан келмегенін « лау » деген сөзбен байланыстырған ғалым, « Лау » әсілі Шыңғыс ханнан басталған көлік қатынас жүйесі дейді. Бұлайша 40 шақырым жерде бір өртең болып, сонан хабаршы шартсыз ат жаңалайтын. Ондай болса бұл мақал ең ары есептегенде XIII ғасырдың басынан мәлім.
Дегенмен бізге керек болып отырғаны бұл мақалдың қай кездің туындысы екендігі емес, қайта ондағы мағыналық, тілдік мәнер. Бұл мәнерді ашу үшін « шүршіт » деген сөздің тіке өз мағынасына қарап көрелік » дейді де ары қарай: « 1. Бөтен адам, жат кісі, басқа біреу. Түкке түсінбейтін дүлей, ақымақ адам, оңбаған жексұрын. Ертеде қара қытайларды ( кідандарды ) және мәнжүлерді қазақтар осылай атаған. Сонда « шүршіт » деген сөздің өзіндік төл мағынасы: « бөтен, дүлей, оңбаған, жексұрын » деген сөздермен өрнектеледі. Ал, қара қытайлар мен Мәнжүлердің « бөтен, дүлей » атануының себебі өз-өзінен түсінікті. Олар ең алдымен түркі ұлттары емес. Салты мен жосыны басқа. Бұл оның бөтен атануының дәлелі. Сонан соң, олармен тіл ортақтық табуға болмаған. Ұлттық ғадатымызда тіл ұқпаған адамды « дүлей » деу бар. Осыдан барып олардың шүршіт аталғаны мәлім. Енді мақалдың өзіне келейік. Неге бұлай? Мұнда сөздің ішкі мәнер жақындығы мен қимылдың ұқсастық қисыны рөл ойнап тұр. Саятшылық қимылды тілімізде « Салбурын » деп атайды.
Бұл ескі түркі тілі мәнері бойынша « аямау, өлтіріп тірілту » деген мағына береді. Міне, бұл лаудағы ат пен салбурындағы аттың қимылдық жақындығы. Ал, күні бойы аттың үстінде отырып алып, далақтап шаба беруді ғана білген « шүршіт » – аласатқан шабыстан қан сорпасы шыққан аттың үстінде томағасын тартса жылжымай отырып алған бүркіт. Міне, бұл бұлардың тұлғалық жақындығы. Бұл екеуінен де ешбір пайда жоқ. Екеуі де көліктің жұты. Ондай болса бұл мақалдағы ұйқасым өз мәнерін дұрыс тапқан деуге болады » деп қисындайды. Зерттеушінің пікірі осындай. Мінеки, бүркіт жайлы бір мәтелдің мәніне үңілу үшін қанша тарихқа тереңдеп баруға тура келетінін осыдан-ақ көруге болады. Ерекше екі сипаты жайында. Әлі есімде, бала күнімде әкем жұмыртқа жарғанына екі-ақ күн болған балапанды алып келді. Мойны қылжыңдап бос жатыр, көтере алмайды. Енді оған дәл ұябасар бүркіт секілді ұя салу керек қой. Сонда ұяны жұмсақ емес, қарағайдың, аршаның жуан бұтақтарынан салып жатқан әкеме біреу « Неге жұмсақтап салмайсың? Балапанның ұясы жұмсақ болмай ма? » деді.
Сонда әкем « Ұя жұмсақ болса, балапан жата береді де, сарбуын болып қалады » деп қысқа қайырды. Кейін толықтай түсіндім. Жалпы бүркіт кеудесімен немесе шалқасынан жатып ұйықтамайды ғой, оты­рып ұйықтайды. Атқа алып жүргенде де күні бойғы ырғақ жүрісте екі аяқпен отырады. Балапан күнінде буыны қатты бекімесе ұзақ күн алып жүргенге жарамай құлап түсетін жағдайлар да болады екен. Ал ұядағы қатты бұтақтар балапан сәл ғана жата қалса батып, қайта-қайта тіктеліп отыруға мәжбүрлейді, сөйтіп сарбуын болмай тез жетіліп, мықтап бекиді екен. Бұл бізді « балаңды аясаң аяма » дейтін аталарымыздың бала тәрбиелеу қағидасымен ұп-ұқсас дүние. Қазір бәрін аузына төсеп, салулы төсек, салқын үй дегендей аялаймыз деп буынын бекіте алмай ұрпағымыз көкежасық көкжөтел болып, сол баяғы бабалар баулыған қырандық сипатқа жете алмай жатқан секілденеді де тұрады. Қонақтау. Қазақтың бай тілінде аңшының, құсшының, түйешінің, жылқышының өз тілі болады. Мысалы, бүркітті « ұйықтады » демейді « қонақтады » дейді. Сол секілді бүркіттің қонақтау жайынан қысқа бір қызық жағдайды айта кеткенді жөн санадық. Бүркіт әдетте мойынын қайырып тұмсығын екі топшысының арасына салып қонақтайды.
Ал, түзде жүрген бүркіт түнде қонақтағанда кеудесін жартасқа тіреп қойып қонақтайды екен. Әкемнің айтып келе жатқан әңгімесінің арасындағы осы бір жағдай сөз бола қалғанда « неге олай? » деп сұрап қалғанымда әкем, « Бүркіт пен үкі екеуі өш қой! Түнде бүркіт қонақтағанда жемсауы ашық қалады емес пе? Көзі түнде көретін үкі бүркіт қонақтап отырғанда жемсауына шеңгел салса болды, оп-оңай жарып кетеді, бүркіттің ең әлсіз жері – жемсауы » деді. Мінеки, бұл сөзіміздің басында айтқан әлі ғылым аша бермеген табиғат құпияларының бірі болса керек. Ел арасындағы аңыз: Қырандардың патшасы бүркіт « Аспанда ұшсам қанатым талады, жерге қонсам Жалайыр Шора алады » деп жылайды екен », дейді. Осы бірауыз сөзбен есімі бүгінге жетіп, атында мектеп ашылып, сол бірауыз сөз арқылы осы бір айрықша қабілеттің иесі біздің аталарымыз екеніне көзімізді жеткізді. Содан да ол қалықтай самғап келіп көк аспанның астындағы мәңгілік елдің көк байрағында мәңгі қалқып тұрғандай! Дәл осындай ұлттың рухани жаңғыру кезеңінде жауымыздан қыранша қорғанып, ұрпағымызды қыранша тәрбиелеп, дүр сілкінген ақиықтай алысқа көз қадасақ, « қыран бүркіт не алмайды салса баптап » дегендей қиырдан шаларымыз аз болмас.
Әдетте тазқара, кезқұйрық, құмай және өзге де аң ала алмас құстар, аяр құстар бүркіттің өзі алып жеп отырған аңына жан-жақтан анталай ұшады екен. Сонда бүркіт жемтігін соларға қалдырып, өзі зау биікке самғап береді екен... Иә, айта берсек, аспан серісі қыран бүркіттің ғажайып сипаттары аз емес. Соның ең бір ерекшесі – бүркіт күн көзіне жасқанбай тіке қарайтын әлемдегі жалғыз жаратылыс! Ғылым солай депті. Тұғырың биік, қанатың қатты, тегеурінің мықты болсын, қылшылдаған қырандай тектілігіңнен айнымай, самғай бер, қыран сипатты қазақ!
