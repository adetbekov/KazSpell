Бұл – Тәуекел хан осыдан біраз бұрын ақ киізге көтеріліп, ата жұртын қолына алғаннан бергі, тіпті, төңіректің төрт бұрышына түгел қылыш сермеген Хақназар хан шаһид болғалы өткізілмек ең үлкен кеңес еді. Кеңеске Ұрыс хан әулетінен тараған, Көкше теңізден Жемге дейінгі, Сырдың сағасынан Есілдің етегіне дейінгі аралықтағы ұлыстарды ұстап отырған ақсүйек атаулы – сұлтан мен оғлан түгел келді. Бұлардың ішінде кеше ғана ел ішіндегі бұлғақты қоздырған, әрқайсысы-ақ бүкіл қазаққа, тым құрса, өз ұлысына хан болғысы келген қырыс төрелер де бар еді. Талай отқа түсіп, талай қидаластан шыққан, жеңіс салтанатын да, жеңіліс күйігін де көрген, төреліктен батырлыққа бейім, өздері бас билікке ұмтылмайтын, қашан да ел ағасына қалтқысыз мойын ұсынатын, бірақ ешкімге де құлша бас имейтін қартамыш және қарт жауынгерлер де көп-ті. Әйтсе де ат жалын жаңа тартып мінген, әлі көксоқтаға түспеген, асса, ұрыс дабылына, қиқу ұранға енді ғана араласқан, кешегі ерлік заманын ертегідей аңсайтын, өздерінен бір немесе жарты мүшел ғана үлкен, алайда жан-кешті ерлігімен, жанқияр ісімен ыдырап, берекесі кеткен елдің атының басын бір кермеге тіреген Тәуекелді арқа тұтатын өркеуде жастардың саны басым тұғын.
Ата дәстүрі бойынша құрылтайға Шыңғыс ұрпағымен қатар, әр руда жұрт тұтқасын ұстаған ақсақалдар, ұлыстағы түменбегі, мыңбегі батырлар, тіпті, жорық, қауға күндерінде айрықша көзге түскен жалаң қылыш ерлер де келген еді. Бұлардың ішінде кеше ғана ер қорғаны болған, ойратпен де, жағатпен де, ноғаймен, бұқармен де қайтпай шайқасқан баһадұрлар аз емес-ті. Қарашы бектердің ұзын саны төре тұқымынан екі еседей көп болып шықты. Дау-дамай, керіс-жанжал туса, бұлардың барлығы дерлік ақсүйектің тізгінін тежеп, қараның құрығын ұзартқан, аз уақытта-ақ ел ішіндегі қырқысты тыйып, бар айбарын әзірге бағы асып тұрған дұшпанға қарсы бағыттамақ ыңғай танытқан жас ханды қолдары күмәнсіз еді. Әдетте, сайын кезінде кеңестің мән-жайы айтылар еді. Әркім әрқилы дайындықпен келетін. Іс мәнісі көңіліне жақпаса, біреу дауға тартатын, біреу доңайбатқа көшетін. Қынаптан қылыш суыруға әзір тентектер де табылатын. Бұл жолы құрылтайдың себебі хабарланбады. Әйтсе де, сұлтандар жағы қамсыз қалмаған. Жаугершілік үшін емес, қауіпсіздік үшін, сөзінің салмағы, бетінің айбары үшін алды бірер мыңнан, арты үш-төрт жүзден аламан ертіп еді. Хан хабаргерлері күндік жерден қарсылады.
Шерігін қайтаруды, нөкерге елу-ақ адам қалдыруды өтінген. Көне қоймағандардан талап еткен. Ал өкіреңдегенге өкім көрсете сөйлеген. Ат басын кері бұрғысы келгендер де болып еді. Илігуге тура келді. Алайда, қорлықтың үлкені Созақтың биік дарбазасынан басталды. Жаңағы азғана нөкердің өзі шаһар сыртында, әр жерден сөгіліп, кетіле бастаған, кейбір мұжылған мұнаралары қайта қаланып жатқан, ал іргесі – жазда су толтырылатын, жалпақ, терең ормен көмкерілген қамалдан аулақ, тебіндей ойылған, қары мен көгі аралас жазыққа тігілген жайдақ шатырларда қалған. Қала ішінде ханға сенімді, қиындық күндері қасында болған, бұқаралық Баба-Сұлтанның басын кескен, басқа талай сұлтанды тітіреткен, ақыры Тәуекелді осы дәрежеге жеткізген атақты әскерден мың қаралы ғана аламан бар. Қос өрім тұлымды керей мен найман, үш өрім шашты алшын мен қыпшақ, айдарлы жалайыр, дулат пен тақырбас қаңлы, қоңырат – әдет-ғұрыптарында ұсақ-түйек өзгешеліктер ұшырасқанымен, түрі, тілі, тегі бір неше рудан тұратын қазақ қауымының талай тентегі өзін қақпанға түскен қасқырдай сезінді.
Енді кешегі айбарына, арыдағы ата даңқына емес, қазақ жұртында қалыптасқан, алтын тақ үшін ағайын -туғанның қанына қалмайтын туыстық сезімге де емес, өздерінің меймандық хақысына — арнайы шақырумен келген қонақ екендігіне, ал үй иесі — бұл жолы бүкіл ел иесі — ата дәстүрінен аттап, қонағына қиянат жасамайтынына ғана сенген. Әйтсе де, көңіл күпті еді. Көп жұрт ашулы еді. Қала ішіне — қызыл қыштан қаланған, көк ала оюлы, сәулетті ғимарат, шикі кесектен салынған тоқал тамдармен аралас, қаптай тігілген мол жиһазды ақ отауларға түсіп, қысырақтың қою қымызынан бірер шараны ішер-ішпестен ханға сәлем беруге ( сәлем үстінде өкпе айтуға ) аттанған сұлтандар Көк Сарайдың сенегінен Ысмайыл батырдың алдынан қайтты. Мұншама қорлықтың мән-жайын сұрағанда, отызға жаңа жеткен аз ғұмырында желіккен бастың талайын шапқан, кекірт кеуденің талайын басқан, алыс та, жақын да « ханның қара қылышы » атандырған батыр: « Хан ием тымауратып жатыр, ал соншама әскер қалаға сыймайды » — деген жайбарақат. Өңештеп қоймағандарды оңай тоқтатты.
Егер тақсыр ием, шайтан азғырып, көңіліне күпірлік енген әлдебір сұмды жер қаптырғысы келсе, оның қасындағы елу жасауыл біздің сайыпқыран неше мың батырға төтеп бере ала ма? Тәңірі төбесіне тұтып, Тәуекелдің бағын асырды. Енді тізгінді беріңіз де, артын құдайдан күтіңіз. Дауды көбейтіп қажеті қанша… » Шынында да, құрылтай күні дау-дамай тумады. Туатын реті де жоқ-ты. Расымен сырқаттан тұрған ба, әлде үлкен іске аяқ басар алдындағы жан толқынысы ма, бидай өңді Тәуекелдің жүзі солғын, бозарыңқы. Қалың, қайқы қастарының арасы қосыла, қырлы, сұлу мұрны қусырыла, танауы дірілдеп, қинала сөйлейді. Сөйлеген сайын даусы қатая берді. Ақыры, ешкімге тіктемей, жұрттың басынан асыра, әлдеқайда тесіле қараған бойы өзінің құлаққа жұғымды, бірақ әлденедей айбар, қуат толқыны бар қоңыр дауысын тапты. Хан әуелі өзінің игі жақсылардықала сыртында, алдан шығып, лайықты қарсыламай алмағаны үшін, тым құрса, ақсақалдарға арнайы кіріп, сәлем беріп шықпағаны үшін ғафу өтінді. Содан соң, мезгілді уақытынан ерте шақырылған кеңесті кең далада, биік төбе басында емес, тар жерде, тас сарайда өткізуге мәжбүр болғанына өкініш білдірді.
Үлкенді-кішілі бірнеше сұлтан, батырлар мен билердің атын атап, өзінің айрықша ықылас-пейілін танытқан соң, бүгінгі шаруаның мән-жайына ауысты. Алдымен жазғы жайлау, қысқы қыстау турасында сөз болды. Соңғы сегіз жыл орайында қалыптасқан көші-қон ретін өзгертер мүмкіндік жоқ. Жағдай солай. Жер қусырылды. Ата мекеннің төрт пұшпағы бірдей кесілген… Сөз кезегі сұлтандар, оғаландар мен батырлар, билерге көшіп еді. Жылжи көшіп, Сібірдің жұртын алайық! » — десті біразы. Қысыр кеңес қыр асырмайды. Қылышпен қидаласып, сүңгімен сайыса бергеннен тағы ештеңе өнбейді. Ойдағы берекелі іс байыпты мұрат табуы үшін, алаштың арқасы кеңіп, ата жұрт аймағымен алтын айшықты, бөрі басты қызыл тудың астына еніп, қайтадан еңселі орда тігуі үшін… » « …Қайтпек керек? » « …Ханға қатал билік, қалған жұртқа қалтқысыз береке-бірлік керек! » Біреулер тұнжырап төмен қарады, біреулер түкеніп тура қарады, алайда ешкім де Тәуекелге ашық қарсылық білдірмеді. Қайта, көпшілігі дабырлай қостап, неге болмасын әзір екендігін танытқан. Әзірге пәтуаға келіскендей болды. Хан да өзінің кесімді сөзін толық індетпеген.
Ақсүйек сұлтандар да, қарашы бектер де жақсы білетін, үлкен-кішіні бірдей толқытар біраз жайытты қайыра еске салған. Ойран мен бұлғақ тұсында айырылдық. Қасым хан заманынан бері Бұқармен қидаласып келеміз. Бірде алдық. Бірде бердік. Ақыры табан тіреуге айналып едік. Жүз жеңісті жалғыз жеңіліс жауып кетті, мың батырдың ерлігін жалғыз ханның — Хақназардың өлімі мансұқ етті. Керуен жолының үстінде тұрған, көңілге көрік, пейілге тоқтық берген, береке, байлық бөккен дулы базарлы отыз қаладан бір-ақ күнде айырылдық. Бүгінгі кеңес Қаратаудың терістігінде емес, түстігінде, қорғаны құлап, оры көмілуге жақындаған Созақта емес, қасиетті Сығанақта, сәулетті Түркістанда, айбарлы Сауранда өтуге тиіс еді. Шабу оңай. Шауып ала аламысың? Осыны байыпта! Әз-Жәнібек хан заманынан бері жағат-мағұлмен қырқысып келеміз. Әуелі жеңдік. Қойдай қырдық. Содан соң жеңілдік. Әдіктен тараған бес ұлдың ұрпағы — жиырма төрт сұлтан қатарынан шәйіт болған, отыз мың аламан өлген ойранды ұрысты ұмыттыңдар ма? Тоғым хан мен Бәшібек ағамыз бастаған отыз жеті сұлтан түгел қырылған, әрқайсысы онға татыр елу мың аламан өлген сойқанды соғысты ұмыттыңдар ма?
Жиырма жылда оңалдың, қырық жылда қайтадан қара нор қол құрадың, өшкенің жанды, бірақ өлгенің — тірілгені қане? Жабығың бүтінделді — жараң жазылды ма?! Аттанайық. Жеңерміз. Қырып тауыса аламысың? Қырық жылдан соң олар да оңалмай ма. Бүгін өлген жауыңның ұрпағы ертең қайыра аттанбай ма бері қарай. Жаулық жолы атадан балаға көшкенде ұтқаның осы ма. Жоқ. Соғыстан басқа амалын қараңдар. Ойлаңдар, табыңдар, — деді. Аталарымыз қазак, ноғай болып айрылғанда арғы бетте қалды. Ноғаймен жауығып, елу жыл қидаластық. Қайтарып алдық. Қайырып бердік. Неше барып, неше қайттық. Ақ Жайықтың арнасынан асып, Еділдің сағасына да жеттік. Не шықты? Ақыры ата-бабаңның зираты тұрған жерді ұрыс-соғыссыз тастап шықтық. Неге? Білсеңдер айтыңдар. Айтыңдар да, бәтуаға келіңдер, — деді. Күні кеше ғана, Хақназар хан шәйіт болған сәтте қырық тарапқа тарттыңдар, ақыры немен тынды? Басыңа сол зобалаң қайта тумасын ойла. Қабырғаңмен кеңес. Әкесі ер деме — өзі ез шығар. Жасы кіші деме — қара қанжар шығар. Ата салтында алтын тақ — ағадан ініге мұра.
Менімен бірге туған деп, немере деп жақындатпа, шөбере деп, шөпшек, туажат деп алыстатпа — батыр інілерімнің, білікті бауырларымның бірін қалаңдар, қалаңдар да қалға сайлаңдар! Алғашқы күнгі кеңес осымен тынды. Кеш келісті мәжіліспен, көңілді ойын-сауықпен өтті. Топырлатып тай сойылған. Саба-саба қымыз келтірілген. Жас атаулы ағаларының басынан өткен қилы хикаяларға қанықты. Қарасақал атаулы ата-бабаларының ерлігі туралы жыр тыңдады. Ақсақал атаулы қарт сұлтандар, ел ағасы мосқал билер, көбі жасамыс түменбегі батырлар — ұзын саны қырық қаралы адам жеке бас қосты. Кеш бойы дауласып, түні бойы кеңесті. Дау — шешім таппады. Кеңес — мұрат таппады. Бәрі де дағдарды. Түйінді тоқтамға келмеді. Дағдарғаны: хан — жас, жиырма алтыға жаңа шықты; қалға сайлауға неге асығады — шыны ма, сыны ма? Сыны болса, ниеті неде? Шыны болса, ойы кімде? Тоқтамға келмегені: аттануға асықпа, тұра тұр дейді; ұрыспай ұтар амалын тап, сайыспай сындырар жөнін ойла дейді. Қасарысқан жау — қынаптан қылыш суырмай кері қашқанын кім көрген! Жеріңді алған жат жандасып ұрыспай қорқып ығысқанын кім көрген!
Ақыры, түн ортасынан ауа әрең бітісті. Жоқ! Хан қателеседі. Соғыс! Соғысу керек! Осыған үйірілді. Иә! Хан дұрыс айтады! Қалға сайлау — қазақтың көне дастүрі, ізбасар керек. Бірақ кім? Ханда іні көп. Көк бөрі батыры, көп таныған алғыры бар. Білектісі де, біліктісі де жоқ емес. Әпткенмен, солардың ішінде ерекшесі... Өзара бәтуага келе алмағандықтан, әрі хан алдында қателеспес үшін ең жақын, ең белгілі үш сұлтанға тоқтады. Қайсысын қалайды — өз еркі. Осыған келісті. Марғасқалар мәжілісінің шешімін өзінің сенімді адамдары арқылы Тәуекел сол сағатында-ақ естіді. Ертесіне басы мец-зең ақсақалдар, неге болсын көнбек қарасақалдар, тек ханның ғана соңынан еруге әзір жастар — ақсүйек аталатын сұлтандар мен оғландар, қарашы бек аталатын билер мен батырлар тегіс қайтадан Көк Сарайға жиналды. Құрылтайға қатысушы қауымның ішіндегі жасы да, жолы да үлкені, ешқашан билікке таласпаған, бүкіл өмірін жорық жолдарында өткізген Ел-Тұтар сұлтан дат сұрап, сөз алды. Кеше ғана қан жұтып өлген ерлердің кегі қайда? Сен бейбіт отыр деп ойрат тыныш қоя ма. Сен ескіні ұмытты деп жағат жақын көре ме.
Көшімді неге аяйсың, Сейтекке несіне сенесің — Ібір-Сібір жұртын кайсысы жеңіп алады деп қарап отыру жөн бе. Ары бір, бері бір толқыған ноғайды кайтесің. Тіріге киім, өліге кебін керек — Сыр бойындағы сансыз кентті бауырына басқанымен қоймай, барлық керуен жолдарын буып отырған бұқармен қалай тіл табысасың. Аттанамыз! Төрт тараптың қайсысына — хан ием өзі білсін! Тәуекел төрде, аркалығына арпалыса қаржыскан ғажайып мақұлықтардың суреті бедерленген, екі балдағына бөрінің басы ойылып салынған, алтынды, аласа сандал тақтың үстінде малдасын құра, тұнжырап отырған қалпынан жазбады. Енді … — кеудесін кере дем алды — Інілерімнің кайсысы... келешек күндерде ата жұртының тізгінін ұстауға лайық екен? Соны білсек. Жеті атасынан бері биліктен кетпеген, өз басы қара халық алдында айрықша қадірлі Сүтемген би сөз алды. Бөрі боп туған баһадүр көп. Арыстан болып туған асылзада көп. Бәрі де жақын бауырың. Бәрі де сүйенішің, — деген — Өзіңе ізбасар, қазаққа — қалға болуға лайық інілеріңнің ішінде үшеуінің орны бөлек.
Жас та болса бас, жиырмаға жаңа келсе де, батырлығы мен байыптылығын бірдей танытып үлгерген, өзіңнің кіші шешең Сұлу-ханымнан туған бауырың — Шығай-хан ұлы Шах-Мұхамед сұлтан бар. Өзіңмен бір анадан туған, он сегіз жасында ерлігі елге әйгілі, тұлғасы таудай бауырың — Шығай-хан ұлы Ес-Мұхамед сұлтан бар. Он тоғызында тоқсандағы карттың даналығына жеткен, өзінен мүшел үлкен жұрт аға тұтатын, атасы — атаңның алдына шыкпаған, тұқым-тұяғымен казактың қызыл күрең туына берік тұғыр болып келе жатқан бауырың — Жалым сұлтан ұлы Тұрсын-Мұхамед сұлтан бар… — Бәрекелді! Менің туым астында туруға, ата-бабасының абырой, намысы жолында кар жастанып, қан кешуге әзір... тағы кім қалды? Шыбынның ызыңы естілердей өлі тыныштық орнады. Талай көксоқтаны көрген Сүтемген бидің өзі бір сәт абдарып қалды. Тамағы құрғап кеткен екен. Түнде ғана қызыл кеңірдектене керіскен серіктеріне қарап еді, бәрі де үнсіз тұқырыпты. Жастар жағы ғана жайнаң қағады. Ал қарашы бектердің көзінен болашақ тақ иесі кім боларын тезірек естуге әуестік қана көрді. Бірақ тез оңалды —Бахадүр сұлтан бар. Күні кеше ғана хан иемнің үзеңгісіне ілесіп, бүкіл түстікті тітіретті.
Тәуекел сұлтан хан ием қарауындағы бес-ақ мың қолымен жиырма мың жауға қарсы соғысқанда ертауыл мыңдықтың басында кім шауып еді? Тәуекел сұлтан хан ием жаны жәннатта болғыр Хақназар ханды қапыда, қастандықпен өлтірген Баба-Сұлтанның басын шапқанда қасында тұрған кім еді? Бөлекей-Қоян сұлтан ұлы Бахадүр сұлтан! Ал Ораз-Мұхамедті кім кемітер!.. Жасы кіші болса да, жаны — алау от! Ана тегін сұрасаң — ноғаймен соғыста шәйіт болған әйгілі Болат сұлтанның жиені. Ата тегі!.. Ерлігі елу жұртқа белгілі, заманында ел бастап көсем де болған, сөз бастап шешен де болған, қартайғанда хандықты тастап, құдай жолын қуған әзиз піріміз Шығай ханның немересі! Тәуекел хан иемнің кемел ағасы, кешегі Хақназар ханның қалың қолының алдындаы қара дауыл болған, мергендігі, батырлығы, мәрттігі үшін Ұзын оқты атанған Ондан сұлтанның аруағына кім бас ұрмас. Ораз-Мұхамед сұлтан сол Ондан сұлтанның өзі болмаса да көзі емес пе!.. Бойын босатып, аяғын жазды, малдасын жаңаша құрып отырды. Сол алдамшы алтауға жетпей токтайық. Тәуекел салмақпен орнынан тұрды. Дабыр-дұбыр қалт басылған.
Хан кім қандай ойда дегендей, алдыңғы жақта, қалы кілем, қалың көрпе үстінде күжірейе жайғасқан жасы үлкендер мен белді-беделділердің әрқайсысына бір бажайлай, тесіле қарап алды да, даусын сәл көтере, әр сөзін шегелей сөйлеп кетті. Кең сарайдың көк ала таспен айшықталған биік қабырғалары, алып киіз үйдің шаңырағындай күмбезді төбесі Тәуекелдің даусын мешіттің мінберінен уағыз айтқан ғұламаның үніндей күңірентіп жіберген. Билер мен батырлар! Ниеттеріңе рақмет, ауызбірліктеріңе алғыс. Ханға ерік бердік деп отырсыңдар. Хан – бас екені рас. Бірақ тізгін – сіздің қолда! Ием — сендер. Бас еркі — тізгінде. Ат еркі — иесінде. Бірақ… қараңғы тұманда, қарлы боранда адаспаған кім бар. Бағдардан жаңылған, қажып, қалжыраған жолаушы тізгінді бос тастап, өз тағдыр-талайын астындағы атына тапсырмаушы ма еді. Бас еркі өзіне тиген тұлпар тұманды түнде, боранды түтекте өзіне сенген иесін өз үйіне, өз үйі шалғай болса, түтіні бұрқыраған, оты шалқыған, жанға жайлы басқа бір қонысқа әкелмеуші ме еді.
Егер кеше ғана мені хан танып, ақ киізге көтергендерің рас болса, бүгін көңілдеріңде бөтен пиғыл болмаса, қасиетті Жер-Ана, қасиетті Су-Ана кашанда қазақ ұлын қолдайды деп білсеңдер... сендер де кейбір кезде маған тізгін беріңдер! Баяғы ата-бабаның аруағымен, кешегі әке, ағаның қанымен, бүгінгі бауырлардың көз жасымен ант етейін! Мен сендерді бақытқа, байлыққа, береке-бірлікке жеткізем! Жетісу — жұмақ мекенің болады! Шыңғыс тау құтты қонысың болады. Жайық — жазира жайлауың, Сыр — ордалы ұяң болады. Бәрін қайтып аласың! Мәңгі бақи... Ақ Ордадан айдының, Көк Ордадан көркің асады. Балаңның баласының баласы — жетінші емес, жетпіс жетінші ұрпағың мұрат табады. Сені алғыспен еске алады. Тек... тізгін бер маған! Етектен тартпа! Езулей шаппа! Бірге бол, бірге өл менімен! Елмен!.. Әр тұстан шашырап: « Біргеміз! » « Тізгін өзіңде! » — деген, қадау-қадау дауыстар шықты. Әйткенмен, көпшілік үнсіз еді. Үлкендер әліптің артын баққан. Кішілер үлкеннің алдын орамаған. Алысуға әзірленгендей орнынан тұрды. Сайысуға сайланғандай беліне қол апарды.
Бірақ кеңеске кірген барлық жұрт сияқты оның да қылышы, не басқадай қаруы жоқ-ты. Бұл — мұрнының ұшы қылыштан кетіліп, танауы сәңірейген, көсе, жасы елудің жуан ішіндегі, жалпақ бет, селдір бурыл мұртты қарт жауынгер еді. Арыстан кеуделі, бірақ бет аузы бүтін, қаршыға көз, қыран қабақты, суық өңді жас жігіт — Ысмайыл батыр. Ол да қолын беліне апарды. Басқа жұрттан айырмасы — қарулы. Салпылдаған ұзын қылышты. Көк мауыты шапанының ішінде сауыт бары байқалады. Мені сенен зорлар да ықтыра алмаған. Бар! Қаруыңды тастап кел! Ханыңды талағалы жатқан ешкім де жоқ! Қылыш үстінде серт жүрмейді. Алдымен айт: ата жолымен жорыққа бастаймысың, жоқ әлде « әке-үке » деп, Бұқар ханымен тіл табысуды ойлап отырмысың? Абдолла туған бауырын аямаған — сені де аямайды. Талай ханды алдаған, сені де алдайды. Жер! Сауда туралы да, керуен туралы да келісуге болар. Бірақ ол — уақытша ғана ұтыс. Сыр бойын кайырып алмай, ежелгі кенттерді өз қолымызға қаратпай көзіміз ашылмайды! Мен кеше де айттым. Бүгін де айтам. Қалай қарай шапсақ та қапысыз ұрайық.
Қан төкпей берілер қамалдың қабырғасын сүзген қай есер. Жан тартып келген жакынға оқ кезеген қай есер. Зәуде, ноғайлы өз ордасынан береке-бірлік таппай, кешегі, Хақназар заманындағы кепке түссе, кара жұрты би, мырзаларымен, рулы елімен, тайпа, ұлысымен бізге келіп қосылса, Жайықты жаулап кажеті не?! Жағат-мағұлдың тірегі — өз бауырың, дулат пен албан, қасарысқан дұшпаны — қырғыз бен қалмақ. Баурыңды бөліп ал. Қырғызбен қайта қосыл. Қалмақпен тіл табыс. Жетісуда жатқан жауыңнан не қалар екен. Әйтпесе, жағат-мағұлмен тізе қос та дүрбін-ойратқа аттан. Біріне бірін соқ. Қалғаны — қалжырайды, жанышуың оңай. Ал Бұқар… қиын. Абдолла — бір жағы үнді мен қытайға, бір жағы қызылбас пен ғиракқа тіреліп жатқан үлкен елдің басында отырған айдынды хан. Әмірі зор, әскері мол. Бірлігі күшті, қаруы қапысыз қалың қолға жалғыз ат, жалаң найзамен не қайран қылмақсың. Дайындық керек. Ұзақ дайындалып, қапысыз соғу қажет. Қазіргі қалыпта әліміз жетпейді. Оны өткен жылы түстікке жасалған жорық көрсетті. Рас, олжалы қайттық. Рас, шығынсыз қайттық.
Жорық мұраты — олжа салу ма, ұрыс мұраты — жан қалу ма. Сырды қайтып алам дейсің. Бұл қалпыңпан танбасаң Қаратаудан да айрыласың, Сарыарқадан да саға таппайсың. Аттанамыз, ағайын! Тек бір емес, екі, үш жыл, мүмкін, бес-алты жыл күтуге тура келер. Қапысыз дайындалайық. Ал терістік... терістік тұманды. Ібір-Сібір жайына каныққыларың келсе, орталарыңда отырған Қадырғали бектен сұраңдар. Сен талай сабасаң да тағынан тайдыра алмаған Көшім хан қайда қазір? Небәрі мың қаралы ғана, бірақ от шашып, күн жайлататын ғаламат қарумен жасанған азғана кісі ордасын ортасына түсірді. Жармақ батырдың жайын ұзынқұлақтан бәрің де естіген боларсың. Батырлығында мін жоқ. Бірақ ол да ет пен сүйектен жаратылған адам екен. Анадан тумаса, жын-шайтан, дию-пері болса, өлер ме еді. Әйтсе де, Көшімді қаусатқан оның ерлігі мен қайраты ғана ма? Өнері. Ол қандай өнер? Білмек керек. Сол өнерді шығарған қай ел? Орыс елі. Ол қандай ел? Ниеті не? Мұраты не? Мың кісісі Қөшімді алды, он мың кісісі келсе, сенен не қалады?
Көктен түсетін жасынды қолында ойнатқан батырға кім тосқауыл? Бірақ қан тілеп туатын халық болмаса керек. Төңіректегі дұшпандарыңа қара. Өздеріңдей адам. Менің ойымша, орыс та осы өзіміздей адам. Батырға да жан керек дейді. Қанша мыкты болса да өзі тіленіп жау іздемес. Сенің жүзің өлсе, оның бірі өлер. Жанын тастай алмай жатқан кім бар. Бірақ біз білмейміз. Білуге талпынбадық. Ал олар сені білгісі келеді. Бәлкім, алыс-берісті ағайын, сыйлас дос болғысы келеді. Осыдан тура тоғыз жыл бұрын бізге елші жіберіпті. Бірақ ол елшіні, қасындағы барлық нөкерімен бірге жолда Көшім ханның ант атқан інісі Махметқұл ұстап алып, азаптап өлтірген көрінеді. Ата дәстүрін бұзып, кұдай жолын арамдаған бейбақтың арты не болғанын айтпай-ақ қояйын. Кішінің кегі — қатты, үлкеннің кегі — өлімші. Кіммен болса да кектеспейік. Ал жаңағы, алыс та болса атағы жер-жиһанды дүбірлетіп жатқан орыстармен тіл қатыспай болмас. Көрейік. Білейік. Жау болса — ажалдан ешкім қашып құтылмайды, оқ атысу — оңай. Ел болса — жан тартайық, дос құшағымызды ашайық. Мұсылман болған Абдолладан не көрдің.
Діні бөлек қалмақтың қанша қызы — ғазиз анамыз. Жақындық — жан жарастығында, көңіл бірлігінде. Ойлаңдар. Анда болсақ, өнерін алсақ... Әлгі, тапа-тал түсте күн жайлататын жасын сенің қолыңа түссе қайтер еді? Жебе орнына жай отын жұмсай алсаң, қай дұшпан шеніңе келеді! Мен ертегі айтып тұрғам жоқ. Жауды жеңер жаңа амал барын айтам. Қорқытып та тұрғам жоқ. Өнері асқанның өресі асатынын айтам. Бәлкім, орыстардың сақарада мал бағып, жауласқанмен жауласып, жандасқанмен жандасып жүрген бізде мүлде шаруасы болмас. Үйіліп жатқан алтын, күмісіміз жоқ. Ұзын өш, қысқа кегіміз болған емес. Несін жоғалтыпты бұл кең далада. Бірақ тәңірі сақтағанды сақтар. Жатқа жақындас та сырын біл. Жалаңаш кеудені қаққыштап жау іздеме... Қайткенде де береке-бірлікке кел! Сарай ішінде ауыр тыныштық орнады. Кемел екеніңе көзіміз жетті. Енді... ізбасарың кім — соны айт. Басқа аты аталмаған бауырларымды да алаламаймын. Ер — танылар, ел — сүйінер күн — ертең. Ал қазір ата салтынан аттар жөн жоқ... Бізден жолы да үлкен, батырлығы да басым, бағы да артық асыл ағамыз бар еді.
Ұзын оқты Ондан сұлтан! Бәрің де білесің. Мәрттігін көрдің, ерлігіне қанықсың. Мана Сүтемген би көпшіліктің қалауын дұрыс жеткізді. Ондан ағамыздың өзі болмаса да көзі — Ораз-Мұхамедтен жолы үлксн кім бар!? Ата тегі — Әз-Жәнібек хан, ана тегі — Керей хан, одан асыл кім бар?! Жасы кіші болғанмен, аға баласы — сөзіңде қапы жок, хан ием. Тезінен калыңдық ойнату керек. Мен үшін жай сөзіңнің өзі жарлык, тақсыр. Қалай карай ату еркіңде. Разымын шешіміңе. Дұрыс! Ораз-Мұхамед лайық! — десті жұрт. Көк Сарайдың сыртындағы қызыл қыштан қаланған, төрт-ақ мұнаралы шағын корғанның іші жыпырлаған атты жасауыл. Қабырғаларды жағалай, қатар-қатар тізіліп, мұз құрсана түнеріп түр. Жалғыз кақпа жабық. Төңірек тып-тыныш. Алыста Қаратаудың қарлы сілемдері жүлге-жүлгесімен жарқырай күнге шағылысады. Тек дәл іргедегі ескі мешіттің көк шағыл күмбезі мен биік қос мұнарасы ғана сарай сыртында да тіршілік белгісі барып білдіргендей. Кең алаңның қақ ортасында, ханға арнап тігілген тоғыз қанат, сәулетті ақ орданың алдында шылбырынан үш жігіт ұстаған, құйрық-жалы төгілген, кабырғасы бітеу, семіз боз бие тұр. Бәрі солай беттеді.
Ұзын саны үш жүзден астам адам жартылай шеңбер жасап, қоралана тізе бүкті. Тәуекел орданың алдына, босағаға, биік сырыққа байланған алтын айшықты қызыл күрең тудың түбіне барып тұрды. Алдыңғы қатардағы ақсақалдар сәл кеңесті де, жолды Ел-Тұтар сұлтанға берді. Ел-Тұтар қиралаңдай басып келді де, боз биенің жалын салалап, мойнынан құшты. Кешірім сұрағандай, әлде өтініш, арыз айтқандай, маңдайынан сипап, тұмсығына бетін басты. Қарт жауынгердің көңілі босағаны бүкіл қимыл-қозғалысынан айқын танылатын. Ақсақалдар ішінде біразы көзін сүртті. Саусақтарын тарбитып жая, екі қолын бірдей көкке созды, — Бозқасқаның қаны — азаматтың ары. Бозқасқаның еті — ақсақалдың ниеті. Бозқасқаның сүті — ел-жұртымның құты. Ием – өзің, кием – Жер-Ана, Су-Ана. Ақ, адалға қуат бер! Арам мен бұзыққа тұзақ сал! Бәтуа, бірлікке келген қарындас қауысөзіңнің жолыңа айтқан қасиетті құрбандықты қабыл ал! Алдымен Ел-Тұтар сұлтан, содан соң қалған жұрт батаға бет сипасымен үш жігіт боз биенің шашалығына қыл шылбырды салып жіберіп теңките жығып салды. Жығылған биенің жер соғып жатқан басын ұстауға жаңа ғана аты аталған Ораз-Мұхамед сұлтан шақырылды.
Бұл — екі иығына салбырай түскен қос өрім қара тұлымы бар, үлкен қоңыр көзді, қыр мұрынды, қызыл шырай аққұба өңді, әдемі, әрі биязы бозбала жігіт еді. Сусар бөрік, үшкіл тұмсық, қызыл жағал сақтиян етік, қызыл жібек шалбар; көк мауытымен тысталған тиін ішіктің белі асыл тас орнатқан кәмәр белбеумен қынай буылған. Бүкіл тұлғасынан балаңқы жастық лебі еседі. Көп алдына шыққанға жұрттың бәрі өзіне тесіле, сынай, салмақтай қарағанға қысылғандай. Бетінің ұшы лыпып қызарып тұр. Бірақ нық басып келіп, боз қасқаны шылбырынан ұстады да, шірене тартып тұрып қалды. Есім мен Шағымның бірін таңдаса, туғанын тартқанға қалып, өкпеге жолығуы мүмкін. Хан біледі ақсүйек ағайындарын алдаусырату жайын, — деді екіншісі. Қайыспас қара темірдің өзі болып шықпасын. Бұлғақ сүйер бейпіл сұлтан атаулыға бұғалық түскені осы болар: әуелі қалғамен теңес, хандыққа содан соң таласасың!.. Бауыздау құрметі Абалақ сұлтанға тиген еді. Мұрны кеміс, үстіңгі ерні тыртық, аса көріксіз сұлтан, ыржия, сиықсыз күлген қалпы, жігіттердің бірі қолына ұстатқан ұзын сапымен бір-ақ орды.
Қызыл қан жан-жаққа шашырамай, бауыздауға тосылған ағаш астауға сар етіп құйыла жөнелген. Бауыздау рәсімі біткен соң сұлтан, оғлан батыр, би атаулы тегіс, жасының үлкен-кішісіне, жол-жоба ыңғайына қарай, кезектесе келіп, астаудағы буы бұрқыраған қызыл қанға он саусағының ұшын бірдей шыласты. Саусағын батырғандары кезектесе келіп, Тәуекелдің қолында тұрған үлкен, көк ала сырлы шара аяқтағы қымыздан бір-бір ұрттап өте берді. Ең соңында Ораз-Мұхамед одан кейін ханның өзі ант ішу рәсімін жасап еді. Қолма-қол сарай алаңынан жер ошақтар қазылып, тай қазандар асылды. Боз биенің еті басқа етке қосылмай, ішек, қарын, өкпе-бауырына дейін түгел салынды. Қары жаңа кетіп, дымданып жатқан жерге сырмақ, текеметтер жайылып, кілемдер төселді. Еттің езіліп пісуін күтпей, бір қайнап, қаны тараған соң-ақ қазаннан алысты. Бақауыл мен дастарқаншылар, топ-тобымен, дабырлай сөйлесіп, қысыр әңгімемен отырған жұрт ішінде ешкімнің де дәм татпай қалмауын қатты қадағалаған. Ерекше құрметті кісілер ханның өз қолынан ет асап еді. Баталасып, бәтуаға келгеннен соң, басқа шаруа оңай шешілді. Жұрт бірталай өзгеріс боларын білген. Әйтсе де, жас әмірші мұншама еркін қимылдар деп ешкім ойламап еді.
Тізгін өзіне тиген Тәуекел ештеңеден тартынбады. Алдымен, жорық, аттаныс атаулы — төре болар, қара болар, қолбасы батырлардың билігінде деп танылды. Ал батырлардың билігі — ханда. Сонымен, Тәуекел бүкіл әскерді өз қолына алды. Алысымен-ақ астын үстіне түсірді. Рас, ешкімді көпе-көрнеу жерге қаратқан жоқ. Тіпті, жұрттың бәрінің көңілін тапқандай. Қаусаған әкесінің орнына қайратты баласын тағайындады. Қабілетсіз ағасының орнына қажырлы інісін қойды. Жаңағы әкелер мен ағалар әскер билігінен айрылғанымен, ел билігінен аласталмаған. Бейбіт күнде бар күш соның қолында. Бірақ, әр аймақтағы сұлтанның қасына ұлыс бегі тағайындалды. Барлық ұлыс бегі алаш бегіне бағынышты. Алаш бегі, әрине, ханға ғана есеп береді. Әр ұлысқа, әр руға тұрақты жайлау, қыстау белгіленді. Әлбетте, бәрі бұрынғы орнында қалды. Тек кейбір рулардың ғана қоныс аударуы, төңкеріліп іргесін көтеруі, басқалармен орын алмасуы қажет деп табылды. Қалың дулаттың қазақ құрамындағы бөлігі мен ысты, ошақты Шуды өрлей, Мағұлстанмен шекараға иек арта қонуға тиіс болды. Сыр бойын қыстайтын, арқаға жайлауға шығатын біраз елге қайтадан Жайыққа қарай жылжып қону тапсырылды.
Тағы басқа да толып жатқан ұсақ-түйек өзгерістер болды. Ең бастысы — ел ішінде қарадан шыққан батырлар мен билердің бел алуы еді. Қарашы бектерге күш бергенімен, хан өз әулетінің хүкімін бұрынғыдан да күшейте түсті. Сол қол — жұңғардың басы — Шах-Мұхамед сұлтан, оң қол — барұңғардың басы — Тұрсын-Мұхамед сұлтан деп танылды. Бірі Сырдың төменгі ағысын, екіншісі — Талас, Шу бойын алды. Есім сұлтанның билігіне Сарысудан былайғы бүкіл түстік өңір ( оның ішінде қазір Бұқардың қолында отырған Сыр бойы да бар ) берілді. Бахадұр сұлтан бүкіл батыс өңірді — ноғайлы бетті алды. Көк Орда хандарының ата жұрты Сарыарқа — хан иелігі деп танылды. Мұндағы билік Ораз-Мұхамед сұлтанға жүктелген еді. Былайша, бәрі де орайлы сияқты. Сұлтандар ата-тегіне қарай сыбаға үлесті. Қарашы бектер жеке басының қасиетіне, иек сүйеген руларының күш-қуатына қарай орын алды. Наразылық — күңкілден аспаған. Жұрт екі нәрсеге риза болмады, ханның екі ісінің мән-мағынасын ұқпады. Мұның біріншісі – алаш бегі, бас уәзір болып қоңырат Сүтемген бидің тағайындалуы. Екіншісі – Сарыарқаның ұлыс бегі болып жалайыр Қадырғали бидің көтерілуі.
Қоңырат – іргелі ел, бірақ көпшілігі — Түркістан төңірегінде, дәл қазір қазақ арасында аз ру саналатын; арғын мен найман тұрғанда жол жоқ еді. Жалайыр – көп, бірақ арқадағы жалайыр – соның тарақ тамғалы шуманақ аталатын бір ғана тармағы, керей мен қыпшақ тұрғанда оған да жол жоқ-ты. Бірақ баяғы кез емес, хан әмірі мойын бұрғызбады. Жазғы жайлауға көтерілер мезгіл өтіп барады — игі жақсылар жайпақ төбенің басында бүкіл даланың еңсесін басардай, айбар төге, күңіреніп тұрған Созақтан үздік-создық шығып, өз ұлыстарына асыққан. Аттанар алдында көпшілігі, әсіресе, жаңадан өрлеген батырлар мен билер әміршісімен оңаша жүздесіп еді. Жұрт түгелге жуық тарап біткенде құпия қабылдауда Қадырғали би де болған. Ораз-Мұхамед өзінің көп ұзамай, Қадырғалидың қызы Ай-Шешек-бегімге үйленетінін ертеңіне, хан ағасының өз аузынан естіді. Тәуекел мен Қадырғали арасында тағы қандай әңгіме болды — ол жағынан мүлде бейхабар қалды. Бірінші бөлім ҚАЗАҚ ДАЛАСЫ I тарау АЙ-ШЕШЕК-БЕГІМ Таң атқан. Әппақ атқан. Бозторғай шырылы естілмейді. Күн шығуы да мүмкін. Иә, шыққан. Көтеріліп кетуі де. Жоқ. Төңірек мұншама тыныш болмас еді. Ораз-Мұхамед қызыл торғын шымылдықты ысырып, сыртқа қарады.
Үй іші әжептәуір жарық. Әлдеқайдан, жабық астынан түскен жіптіктей күн сәулесі кере тартылған ақ жібек арқан сияқты. Төсектің ұзына бойымен жарыса созылған беті көк ала оюлы дөдегені тесе жаздап тұр. Күн найза бойы көтерілген екен. Төменнен, дәл іргеден біреу жүріп өтті. Бір жақ қапталдан мосының ба, қазан-аяқтын ба, әлденеге соғылған дыбысы естілді. Артынша, түтін иісі келді мұрынға. Сыр бойының қу қамысы, не шірік томары емес. Бетпақтың көкпегі, не жантағы емес. Ұлытаудың терек, қайыңы емес. Қу тезек. Сақараның қу тезегі. Сырылдамай, бытырламай маздаған жалыны, бұрқырап көкке көтерілген көкшіл түтіні қандай. Ораз-Мұхамед кеудесін кере дем алды. Сайын далаға — Сарыарқаның төсіне, жазғы жайлауға бет түзегенін, кең дүниеге шыққанын жаңа ғана жан-жүйесімен сезінгендей. Әсем зер, күміс айшықты қос сырыққа бекітіліп, керегемен шектеле шаршыланған, үсті уықпен астас шатырлы жеңіл шымылдықты дірілдете еркін керілді. Содан соң ғана Ай-Шешекке бажайлай қараған. Ұйқыда. Жеңіл тыныстайды. Тамағы ашық, иегі сәл-пәл көтеріңкі. Кап-қара, тоқпақтай жуан, ұзын қос бұрымының біреуі төсектен салбырай құлапты. Екіншісі мамық жастық үстінде ширатыла бұралып жатыр.
Өрімі босап, ұшы әжептәуір тарқатылып кеткен екен. Ораз-Мұхамед бетін баса ұйпалады, әр жерінен тістеледі. Нәзік әтір иісі шығады. Бұрымды қолына алды. Тарқатылған ұшын өрді. Содан соң мойнына орады. Ай-Шешек-бегім! Ай-Шешек… Бұдан тура екі апта бұрынғы, алғашқы түн есіне түсті. Бар пейілі Абалақ сұлтанның қызы Ділшат-сұлтанымда. Қайырылмастай құлаған-ды. Құдай қосқан жары. Қалың мал толық төленген. Ең ақырғы бес жүз жылқы өткен күзде, сұлтанның ордасы Сырдың тамағына, қыстауға қонған бетте айдап апарылған. Бірақ... бірақ қырыс сұлтан тойға асықпады. Әлде бөтен есебі бар ма, әлде өзі билеп отырған қалың найманның салт-дәстүрін бұзғысы келмегені ме. Қызым он алтыға толсын деп отырып алған. Ал қызы... Ораз-Мұхамедке қатты ұнаған еді. Алғаш көш үстінде көрген. Еркекше киінгенмен, атқа отырысынан қыз екені бірден танылды. Қатар қонысымен, екі орда бірін-бірі ерулікке шақырғанда мүлде басқаша кейіпте көрген. Кеше ат құлағында ойнаған тентек қыз айрықша биязы, тым нәзік. Бірақ кісіге тік қарайды. Ұнап қалды. Әжесі — әмірі күшті Әз-ханым да көз салған екен. Оралысымен-ақ құдалық жайын қамдаған. Абалақ сұлтан сырғақсыз, мәймөңкесіз бірден келісті.
Бірақ... қыз ұзату мезгілін өзі белгілеген, ешқандай базынаға көнбеген. Ал Ораз-Мұхамед қалыңдығын көрмей тұра алмады. Араға кісі салып, қыс ішінде түн қатып жүріп екі рет кездесті. Абалақ сұлтанның ауылы сыртындағы қалың қамыс ығында. Көз байлана, ел аяғы басылған шақта. Тіл қатыспаған. Қысқы сықырлаған аязда қандай сөз болуы мүмкін. Тек соңғы жолы ғана Ділшат оқыс батылдықпен мойнына асылып еді. Көктемде кездесе алмайтынын білгендей. Көктемде... хан ағасы тосын мінез көрсетті. Құдалығын өзі келісіп, жайлауға жылжыған бетте келінді түсіруге бұйырған. Басқа келін. Ай-Шешек… Жоқ. Ораз-Мұхамед тіпті де риза емес-ті. Шіркін Ділшат... Айырылып қалам деп қорықпайды. Хан ағаның қаһары қиын. Абалақ сұлтанның батылы бармас. Құдай аты аталған. Қалың малы және төленген. Тек көңілі дықты. Әз-ханым әжесінің орнын Ділшат-сұлтаным басуға тиіс еді. Бәйбіше — сол болуға лайық еді. Әлбетте, Ай-Шешектің өз босағасынан аттауына ризашылығынан ызасы басым болатын. Қайткенде мін таппақ, кемсін ұстамақ. Ал алғашқы түнді ешқандай толқыныссыз, ешқандай құмарлықсыз күтті.
Жеңгелері қасына жеткізіп, қараңғы шымылдық ішіне енгізіп, шешіндіріп, оңаша, тек өзіне ғана тастап кеткенде, әуелі бет-аузын сипаламақ еді. Қолына ұзын бұрым ілінді. Кенет бұрқ еткен ашу қысып, зорлықпен тұнығын лайлаған бейтаныс қызды осы жуан, берік бұрымнан тартып, шалқалата қасына жыққан. Қатты жұлқыса керек, сәл ауырсына ышқынды да қойды. Тіл қатқан жоқ. Қимылдаған жоқ. Ораз-Мұхамед те ештеңе айтпаған күйі, үнсіз қалды. Не айтпақ. Сұлық жатқан да қойған. Азд ан соң ғана қасында қыз бары, ол қыздың шабындыдан келген күң емес, кеше ғана, бүкіл Сарыарқаны жайлайтын рулардың ұлыс бегі тағайындалған Қадырғали бидің қызы екені, Ай-Шешек бегім аталатын осы қыз өзінің қалыңдығы... хан жарлығымен қосылған некелі әйелі екені, қаласын, қаламасын, осы үйдің ошақ басы — ханым болатыны есіне түсті. Жас та болса жігітшіліктің дәмін біраз татқан, ақсүйектер әулетінің мінезімен қалағанын алып үйренген сұлтан бұдан ары бөгелмеген. Әйтсе де, манағыша, әуелі түр-келбетін пайымдамақ болып, бетін сылап еді. Қолына жып-жылы дым тиді. Тек көзінің алды ғана емес. Бет-аузы, иегі, тіпті, мойнына дейін көз жасы.
Бетін екінші қайтара сипауға жүрегі дауаламады. Оның есесіне белінен орай құшақтап, өзіне тартқан. Нар қамыстай солқылдақ екен. Еті соншалық жұмсақ болғанымен, тығыз. Бойында нәзік қайрат бары танылады. Денесіне жылан оралғандай тітіркенгенімен, қыз ешқандай карсылық жасамаған. Содан соң... жадында жоқ. Ақыл-естен айрылғанын ғана біледі. Дәл осылай бозарып таң атқанын біледі. Алданбайтынына, сұлулығына сенсе де көңіл күдікті еді, көзінің төңірегі көлеңкелі, езуінде қасірет табы бар, жаман түс көрді ме, әлде жайсыз жатты ма, қабағы дірілдей, бастығырыла ұйқтаған бейтаныс, бірақ соншалық жақын жанның жүзін көргенде қандай қуанды! Бас салып құшақтай алған. Ай-Шешек селк етіп оянды. Шошынып, даусы да шығып кеткен. Ал қазір... Күнде ерте оянатын, өзінен бұрын тұратын Ай-Шешек рақат ұйқы құшағында. Ораз-Мұхамед жұмсақ жастыққа шынтақтай көтеріліп, келіншегіне бажайлай қарады. Маңдайы дөңгелене біткен. Жаңа айдай жіңішке, имек қасы көмірмен сызғандай қап-қара. Қандауырдың жүзіндей қайқы кірпіктері ұзын екен. Қырлы, әсем мұрны мен лыпи үлбіреген бетінде балаңдық, пәктік белгісі, дымдана қызарған ерні мен балғын иегінде жаңа ғана шешек атқан, көз үйірер гүл реңі бар.
Ораз-Мұхамед те гүлге құмартқан теңбіл көк көбелектей, Ай-Шешектің бетіне төніп, өбе бере, өзін әрең ұстады. Басына тентек ой келген. Жарықта бүкіл денесін көрмек. Жеңіл жібек көрпені еппен ысырып, төмен түсірді. Ораз-Мұхамед он бес күн бойы еркін құшып сүйген жарының етінің ақтығына қайран қалды. Ол хан-сұлтандардың ғана емес, қолы жеткен дәулетті адамдардың қыздары да тәнін ақ биенің сүтімен шылайтынын, дәрулі шөптер шырынымен бетіне әр беріп, дене мүшесін нәрлендіріп, көріктендіретінін білетін. Тәңірі қимаған сұлулықты қолдан жасап алуға болмайтынын, кара койдың терісі қанша жуса ағармайтынын тағы білетін. Бірақ мынау — Ай-Шешектің ақтығы ғана емес, дене бітімі, бүкіл болмысы, бас айналдырар, жүрек шымырлатар көркі — ақыл сенбестей. Осының бәрі — өңі емес, түс тәрізді. Ертегі тәрізді. Бірақ анық. Ай-Шешек бір қолын басына көтере, екінші колын бос тастап, еркін созылып жатқан. Ештеңе сезген жоқ. Тек тайқы, апай кеудесі ғана дем алғанда бұрынғыдайн гөрі көтеріле түсетіндей. Қырқа белеске тігілген қос боз үйдей егіз анары толық, әрі үлкен екен. Қақ төбесінде қара барқыт түйме. Жас жігіттің санасы тұманытып кетті.
Омырау қусырыла келе нәзік белге ұласып, дене қайта жұмырланатын тұста ашқарақ көз аялаңқырап қалып еді. Сол мезетінде-ақ Ай-Шешек бергі бүйіріне аударылып түскен. Ұйқылы калпы оң жақ қолымен қармаланып, көрпесін іздеді. Содан соң Ораз-Мұхамедті құшақтай бере, көзін ашып алды. Келер сәтте екеуі де көрпеге жармасқан. Ай-Шешек бері тартады, Ораз-Мұхамед ары итереді. Үнінде сынықсу табы да, кейіс ізі де жоқ. Сұрақ, жауапсыз, табиғи. Бірақ бет-аузы ғана емес, құлағы, мойын, кеудесіне дейін қып-қызыл болып кетіп еді. Қасың, қабағың… Маңдайың, иегің. Қалың қара шашың. Білесің бе, кішкентай кезімде керемет ыстықтайтынмын. Бірде терлеп-тепшіп жүргенімді көрді де, көкем қайшы алып, арасынан қиып, сиретіп қойды. Содан соң… бұрынғыдан да қалың өсті. Тағы? Мен ешқашан көргем жоқ… — Сұлтан, сіз сондай бұзық адамсыз, — деді Ай-Шешек бұрымын сілке басын кері серпіп. Екеуі айқаса оратылып, аймаласа өбісіп кетті… — Сені маған қосқан хан-аға қандай ізгі адам! Беті бал-бұл жанып, сәл қиғаш біткен үлкен қара көздері дымдана жанарланып жатқан Ай-Шешек бұрымының тарқатылған ұшымен бетін бүркеді.
Хан-аға да, Есім сұлтан да, Шағым сұлтан да, басқалар да... Ал бәйбіше болған Әз-ханым әжең не кемдік көрді. Жаңағы балалардың бәрі үлкен шеше ретінде өз апаларынан артық сыйлайды. Сөзін жерде қалдырмайды. Сен де... — Жек көрем!.. Өңі боп-боз еді.— Маған бәйбішелік керек емес. Сен... сен ғана... жалғыз сен ғана... Ораз-Мұхамед таңырқай қарап қалды. Жас келіншегінен мұншама шалт мінез күтпеген. Тым көнбіс көретін. Асаулықтан арылғанымен, үнінде сыз бар. Тоғыз атадан бері қолымыздан алтынды ту түскен жоқ. Арғы атам Сартақ-ноян Шыңғыс ханның шатырына еркін кірген. Бабам Айтөле бек Ұрыс ханның өзінің ұлұғ әмірі болған. Ақ Орда мен Көк Орданың талай ханы біздің апаларымыздан туған… — Жарайды, жарайды, — деді бір түрлі жайсызданған Ораз-Мұхамед. Шынында, Ай-Шешектен соң басқаға қалай көз салмақ. Неге сонша… — Аузына сөз түспеді.— Одан да... Әз-әжемнің қасында отырып, біраз әңгіме тыңда... Тез… тым шұғыл екенсің өзің. Жабысып, айырылмай жатырсың. Маған келетініңді естігенде ғой, көл-көсір жыладың… — Жоқ, — деді Ай-Шешек.— Қуандым. Сұмдық қуандым. Содан... әлейім-тәлейім басталып кетті.
Көкем сөзбұйдаға салып жүрген. Содан соң бері көштік. Көшім-хан Сібір жұртын қайта алды. Отыратын едің, бұлғын мен сусар, тиін мен қара түлкіге малынып, мамық ортасында. Көк күйме, киіз үй дегенді білмейді, отырганың там үйге тығылып. Атқа мініп, жүріп-тұрмақ түгілі, ешбір ер адаммен сөйлеспейсің. Сөйлеспейсің деймін-ау, ешкімді көрмейсің. Бетіңе пәренжі деген бүркеніш жауып аласың да қаралы адамдай түнересің де отырасың… — Шамасы дұрыс, — деді Ораз-Мұхамед. Көшімнің туған інісі Ахмет-Керейге. Баяғы алыс-беріс кезінде. Көндіге алмады. Жылап, неше мәрте хабар айтыпты. Араға жүрген жаушылардың сөзіне құлақ асу орнына жездеміз: « Мәжуси қазақ! Мұсылманның заңын білмейсіңдер », — депті тілдесе керек. Содан көп ұзамай, Сібір жұртын шапқан кезімізде хан атам өзімді басынғаныңды кешсем де, қызымның көз жасын кешпеймін деп, қолға түскен Ахмет-Керейді өлтіреді. Асыл әпкемді үйге қайтарады. Бірақ сондай мұңды кісі… — Сұлтан ағасын — менің әкемді ойлайды, — деді Ораз-Мұхамед. Сырттан күбірлей сөйлескен дауыстар естілгендей болды. Күйеуінің құшағынан босану орнына, тұрмайық, жата берейік дегендей тығылыса түсті, — Жап-жарық. Күн шығып кеткен сияқты.
Арқан бойы көтерілді. Ай-Шешек басын көтере бере, қол созып, әлдеқайдан алабажақ түкті дабыдан тігілген халат алып, иығына жамылды. Төсектен аяғын салбырата, сырғанап түсе бере, шапалақ соғып, қызметшісін шақырған. Сәлден соң есік ашылды. Бір қолына абажадай, жалпақ мыс леген, екінші қолына имек мойын жез құман ұстаған орта жастардағы әйел кірді. Иінін жазбай, еңкейген бойы тұрып қалған. Ал мынау аты Сары болса да мөлдір. Бірақ Есілге қайдан жетсін! — деді керіліп. Сіз шықпағасын... — Жата тұрайын, — деді Ораз-Мұхамед. Ораз-Мұхамед күлді. Есіме бір әңгіме түсіп. Осындай көш кезінде болса керек. Екі әйел әңгімелесіп отыр дейді. Көктемде Есілден ары өтерде бір, күзде қайта бері өтерде бір, жылына екі рет түсем », — дейті қартаңы. Ай-Шешек сықылықтап күлді. Сонда таңырқаған жас келіншек: « Түу, шеше-ай, балық болып кеттіңіз бе! » — деген екен. Енді бірі төсекте, бірі шымылдық сыртында, екеуі қатарынан қосыла күлді. Біз — мұсылманбыз. Көп ұзамай Есіл мен Ертістің аралығын тұтас жайлаймыз! Ешкім тоқтата алмайды бізді. Көппіз. Күштіміз!
II тарау КӨШЕК СҰЛТАННЫҢ ШИ ОҒЫ — Сұлтан, турасын айтыңыз, мұсылмансыз ба, кәпірсіз бе? Міне, енді тамаша болды, — деді Ай-Шешек. Екі тұлымының ұшын біріктірді де, енсіз көк жібек таспамен қосақтай өріп, жауырын ортаға түсіріп қойды. Ай-Шешек Ораз-Мұхамедтің мойнына асыла иығынан басып, қызыл ала масаты кілемнің үстіне жайылған дастарқанға отырғызды. Шай ма? Барлық дертке дауа. Сергітеді, көңіл көтереді. Хан сусыны. Хан сусыны — қымыз. Көк ала сырлы тас кесеге азғана құйып, шетінен ауыз тиді де, үстемелей толтырды.— Мінекиіңіз, сұлтаным, ас болсын! Ораз-Мұхамед кесені қолына алғанымен, бас қоймады. Сөз аяғын тосып отыр. Содан соң түркіше кітаптан бәйіт айтты. Содан соң, даукес екен, молда тоқтай қоймап еді, қазақтың қара тіліне көшті. Былай деді: « Караның қыбын табу — ханның парызы, елдің еркіне жығылу — бектің парызы ». Осылай деді. Сұлтаным, халыққа қадірлі болғыңыз келсе, ешқашан қарашы жұртты мұншама күттірмеңіз. Ал ненің жақсы, ненің жаман екенін қай атам молдадан сұрапты. Би жұмсақтық жасаған.
Қазақтың қасиетті тұлымына, қастерлі сырмағына тіл тигізгені үшін дүрелетіп алу керек еді, — деді Ораз-Мұхамед. Тегенедегі қымызды соза сапыруға көшкен Ай-Шешек сырлы аяқты тағы толтырды. Кенет шара толы қымыздың беті дөңгелене дірілдей бере, оқыс шайқалып, кенересінен аса төгілді. Ораз-Мұхамед асықпай қолына алған шараның сыртынан тамшылаған ақты ұзын, ала кенеп орамалдың шетімен сүртті. Ораз-Мұхамед сүйек сапты ақ кездікпен ет турап жей бастады, Ай-Шешек жентпен шайға көшті, аз уақыт екеуі де үнсіз қалды. Жауын-шашынсыз, әрі ыстық емес. Артқы қақпақты ашшы. Екі тізесін астына бүгіп отырған Ай-Шешек орнынан жеңіл тұрып, төрге қарай басты. Шұбатылған ұзын көк торғын көйлегінің етегі Ораз-Мұхамедтің бетіне тие жаздап, хош иіс төге, жеңіл желпіп өтті. Таңертеңгі сезім бұлықсып, қайтадан көкірегіне құйылған. Бұрылып артына қарады. Ай-Шешек киіз қақпақтың іштен ілінген тобылғы түймелерін ағытып жатыр екен. Түйме түгел ағытылысымен, қақпақ салбырап төмен түсті де кереге көзінің арасынан жарқ етіп қүн сәулесі төгілді. Ай-Шешек орнына бірден қайтып келмей, керегеден ұстап, сыртқа үңіле қарап, тұрып қалған. Мал да жоқ. Сіз бен біз ұйқтап жатқанда, сәріден айдап кетті де.
Көш жағалаған бірлі-жарым аламандар ғана бар. Содан соң... Әй, әй... Момын-Сары… көзін шығарасың біреудің... — Ол не? Үйінің төбесіне шығып, торғай атып отыр. Жаңа тура маған қарап кезенді. Маған да бойы үйренді. Қарашы енді. Момын!.. Жоғары, жоғары қара… Қап... — Не болды тағы? Көшек байқамай қалды. Күнұзақ өзенді жағалап отырамыз. Талай үйрек өтеді әлі. Ай-Шешектің шайын ала бергені сол еді, кесесіне бірдеңе шалп ете түсті. Шай жан-жаққа түгел шашыраған. Сырттан сақылдап күлген, әлдене деп айқайлап мәз болған дауыс естілді. Кәдімгі ши. Ұшына түйенің құмалағы шаншылған. Мазаны кетірді ғой. Бұл тентек ордаға келген бектерді атудан тайынбайды. Қасымызда отырсын. Сәлден соң есіктен жасы жеті-сегіздер шамасындағы жайнаң қаққан кішкентай сары ұл келіп кірді. Аузына су толтырып алғандай, ұрты томпақ, беті жалпақ. Тақыр қырылған басы күнге күйген қара құйқа, екі шекесіндегі жалбыраған қысқа тұлым да күнге қурағандай қоңыр-күлгін. Жасыл, мысық көздері күлімдеп, тәмпіш танауын бір тартып қойды да, иіс иіскегендей сәл бөгелді.
Содан соң дастарқаннан қарғып өтіп, Ораз-Мұхамед пен Ай-Шешектің арасына топ етіп отыра кетті. Кісілер келе жатқанда киіп алам ғой. Дабы көйлек, кенеп шалбар… — Шалбарым бар, — деді Көшек. Бұқар мақпалы. Көйлек те... көп. Кеше ғана біреуін жырттым. Содан соң Асыл-ханым тәтем осыны кигізіп қойды. Бұл түріңмен, ордаға кісі келгенде жалаңаш отырасың дейді. Түркістан мен Сауранды алған соң күніне екеуден және ылғи жібектен киесің деді тағы. Ал, мынауың не? Кеше екеуін атып түсірдім. Бірақ сен кісі де атып жүрсің ғой. Жауды атуы керек. Ал сен мені аттың ғой. Сен — мені атасың, содан соң мен барып хан-ағаны… жоқ, Әз-әжеңді атсам… не болады? Ертең, үлкен жігіт болғанда кәдімгі кез оқтың өзін атасың. Осы бастан жаман үйренсең әрине. Ақылың аз болса. Мен үйретейін саған, қалай ату керегін. III тарау КӨШ ЖОЛЫНДА Сол жақ қаптал — күлгін бозғылт жусанды кең дала. Көз тоқтатар тұлдыр жоқ.
Тек алыста, аспанның көкжиекпен астасар тұсында күмбезді мазарлар қорымы ма, әлде ескіден қалған, қаусап, топырақ көме бастаған көне корған ба, өркешті, қиқы-жиқы дөңес сілемі сағымдана бұлдырайды. Алыс биікте баяу қозғалған қара ноқаттар көрінеді. Көш дабырымен көтерілуге тиіс қарсақ, қоян аңдып жүрген дала бүркіттері. Мүмкін, өз бетімен тышқан аулаушы қарақұс болуы да. Әйтеуір манадан бері қалмай ілесіп келеді. Оң жақ қаптал — ұзыннан ұзақ созылған, ені бірер шақырымдай, көгере толқыған жасыл шалғынды ойпаң, одан ары мол сулы өзенді өрлей, бітік өскен терек, қайың, қара ағаш. Ойпаң жайылманың әр тұсында шоқ-шоқ бұта, үйіріле өскен тал көрінеді, кей тұстары көктемгі тасқын сарқыны — әзір кұрғай коймаған жалтыр қақ. Бірінен соң бірі баяу жылжып, кейін қалып барады. Өзен үстінде де, жайылма бетінде де қыбыр еткен тіршілік белгісі білінбейді. Таң бозынан-ақ оңды-солды сымпылдай ұшатын үйрек, ауыр қалқитын қаз, созыла сыңситын аққу — ең аяғы, тобымен жапырлаған шүрегейге дейін тоят алған, су жағасында, немесе, қамыс, қоға арасында тыныстап жатыр. Әйтпесе, атқа мінейік.
Үстіндегі қызыл күрең мақпал камзолын шешіп, мол тігілген, үшкіл жағалы ақ көйлекпен ғана қалды. Иіні құлашқа жақын сүйекті садағын да қасына қойды. Көшек үйдің көлеңкесіне, ағасы мен жеңгесінің аралығына отырды. Жеңгесі де дәл бүгін ештеңе кездесе қоярынан үміт үзсе керек: — Сұлтан, Ордаға бармайсыз ба, біз Момын-Сары екеуміз асық ойнаймыз, — деді. Шынында, сұлтанның ордасы алыс емес еді. Дәл қарсы алдында кетіп барады. Биіктігі кісі бойындай, шені сом, шабағы жуан, арысы алымды алты доңғалақты қайың арба үстіне, сүргіленген ұзын салдауларды жымдастыра тізіп жасаған кең тұғырға тігілген жеті қанат боз үй. Осы, өздері отырған көк күймеден бар айырмасы — босағасында, ұзын найза басына үш айыр құйрықты, енсіз қызыл күрең ту ілінген. Дала жақтан ескен, әлі аптапқа айнала қоймаған майда жел лебімен анда-санда бір толқи көтеріліп қояды. Бұдан соңғы бір айырма — жармаға түпте тоғыз, алда тіркесе қатарласқан жеті, ең баста екеу — жиыны он сегіз түйе жегілген. Көшірі жоқ. Хан, сұлтан Ордасын жетектеу — дәстүрге жат. Бірақ күшкөлік үйреншікті жолынан жаңылмайтын.
Оның үстіне Орданың екі қапталында келе жатқан атты жасауылдардың басты міндеті де осы жүріс жайы. Орда алдында ең үлкен отау — сұлтанның кәрі әжесі — мархұм Шығай ханның бәйбішесі Әз-ханымның көк күймесі жүріп отырады. Әженің қасында сұлтанның өз шешесі Алтын-ханым бар. Бірақ олардың жегініне он сегіз емес, жұптаса тіздескен он төрт түйе қосылған. Артқы көк күйме — сұлтанның кіші шешесі, тентек Көшектің анасы Шүйім-ханымның отауы да осындай. Бұдан ары сұлтан мен ханымдарға қажетті әртүрлі мүлік, азық-түлік, керек-жарақ тиелген, қызметші әйелдерге, жасауыл жігіттерге арналған оншақты күйме жүретін. Бай мен биі бар, бұқарасы бар қарашы халық атаулыға кезек содан соң жетер еді. Олар жер ыңғайына, көші-қон жөніне қарай қосардан, үшеннен, кейде, тіпті, бес қатардан шұбыра көш түзейтін. Бұл — ерте көктемде барлық мал, жанымен Арқаға шығатын алты арыс елдің бір легі ғана, бағзы бір заманда, Ұрыс хан әулеті мұра бөліскенде үлеске тиген ата жұрт, сұлтанның дара билігіндегі керей руы.
Салқар кештің екінші, ең мол легі — арғын осы Сарысу өзенінің қарсы қабағын жағалай жылжып, Құланөтпестен шығатын да, Қорғалжын, Ақмоладан Қарқаралы, Баянға дейін жайлайтын. Әдетте қапталдас жүруші еді, биыл сұлтандарының тойын қызықтап кешеуілдеген керейден бірер апта бұрын қозғалған. Үшінші, төртінші лек — найман мен қыпшақ еді. Олар бірден-ақ тура солтүстікке қарай, қар суымен ілесе көшетін де, қалың құмнан өтіп, Жыланшыққа жеткен соң ғана еркін тыныстайтын; малын оттата, жылжи қона отырып, Торғайдан аса, Тобылдың ен тоғай, көк шалғынды сайын даласына қанат жаятын. Ал ұлы көш — сұлтанның өзі бастаған шеру Сарысудан Ұлытауға өтіп Есілдің сол жағасына шығатын да Қайырмадан Қызылжарға дейінгі аралықты жайлайтын. Күз түсе төрт лек те үйреншікті сорабымен түстікке бет бұрып, қар бекірде Сыр бойының қалың қопалы, үйірілген қамысты ұйығындағы өздеріне тиесілі қоныстарға орнығатын. Теріс тік бағыттағы осынау көш жолынан тек бағзы бір заманда өз тобынан бөлініп, Арқада жайлауды әдетке айналдырған, Қазақ Ордасындағы қиыншылық, бұлғақ жылдары біраз уақыт Сібір шегіне енген аз ғана жалайыр ғана сыртқары қалатын. Олар Шудың төменгі ағысына қыстап, жазда Есілдің тамағына тақау барып қонатын.
Жер ыңғайына қарай күймемен емес, түйемен көшетін жалайыр Бетпақтан ертерек өтіп алуға тырысатын. Биыл да сол әдетімен алда кеткен. Қай көш қайдан шығып, қайда барады, алда кімнің көк күймесі, артта кімдер бар, тіпті арба үстіне берік орнатылған отау алдында, шарбақпен шектелген, қызыл ала текемет жайылған тақта үстінде отырған үшеу кім — жегіндегі, өркештері баладай, тоқпақ шуда, қалың жүнді атан түйелердің онда ешқандай шаруасы жоқ. Жүктерін еркін тартып, бірінің көлеңкесін бірі баса, шөбі жұтаң, егіз тілді көне соқпақ сорабымен баяу ырғатыла аяңдап барады. Алғашқы екі түйенің өркешіндегі, керей салтымен бастарына үкілі тымақ киген екі көшір тек сән үшін отырғызылғандай. Көш келісімі бұзылмауын, алдыңғы көк күймемен аралық қалыпты — бірер құлаш мөлшерінде ғана болуын қадағалайды. Кенет Орданың оң қапталындағы жасауылдардың бірі атының басын іркіп, шегіншектей берді. Қабай өкпе-бауырына оқ қадалғандай сыпырыла бүктеліп аттан түсті. Сенімен түсіп сөйлесуім керек пе! Қабай мойны салбырап, атын жаяу жетелеген қалпы, күймемен қатарласа жүрді. Адам ба, аң ба, жау ма, ел ме.
Сіз іздеп отырған соң... — Тың тыңдағаның үшін екінші мәрте жазалысың, — деді Ораз-Мұхамед. Бір жолға, мына Көшек үшін. Одан да... — Жарайды, — деді Ораз-Мұхамед жұмсарып. Бірақ қайтып орданың маңынан көрмейін. Бүгін кешке аттанасың да, ертауыл жасаққа барып қосыласың. Қырағы көз, сақ құлақтың керек жері сол. Және Манақ батырға айт. Ұлытауда бір-ақ табысып жүрмейік. Хабарлассын. Ұқтың ба? Ал қазір... артқы топтағы аламандар ішінен оншақты жігіт ертіп ал да, өзенді жағалай, қақтың арғы бетіне шығып, дабыл қағыңдар. Мергендігіңді сынайтын кез келді. Сырты күмістелген кішкене, былғары қорамсағынан бір уыс қызыл тобылғы оқ суырды. Тобыршығы — жез, қауырсын орнына бір-бір тұтам шуда жіп байланған. Ай-Шешек тосылып қалды. Ораз-Мұхамед те содыр інісіне таңырқай қараған. Ерні бозарып кетті. Сен де үлкенсің. Мен садақ тартуды жаңа үйреніп жүрмін. Ділшат жеңешем — мерген. Бұдан ары қазбаласа ши шығатын болды. Әз-ханым әжемнен басқа… — Шатақ екен мынаның ісі, — деді Ораз-Мұхамед не інісіне ұрсарын, не өзіне күлерін білмей. Бірақ сен бөгет жасама.
Қалай атар екем, қара да тұр. Үйрек ұшса көрейік... Бұл кезде жиегі қамыс, қоғалы, біршама аумақты жалтыр айдын да көрінген. Беті толған үйрек-қаз. Бірақ шет жағы болмаса, орта тұсындағы, көз көрімдегі құстар қамсыз емес, бастарын көтеріп, көшке қарайлап, ойқастай жүзеді. Ораз-Мұхамед өзен бойына көз салып еді, қақты арғы жақ қапталдан қоршалаған, тізбектеле созылған жиырма шақты жігіт те оңтайлы жерге шығып қалыпты. Бұдан ары күтуге болмайды, садағын бұлғап, белгі берді. Сол сәтінде-ақ жігіттер дүбірлете даңғыра қағысып, шақылдата шыңдауыл ұрған, дабырлай айқайласқан. Көл бетінен жапырлай көтерілген құстар өзенді бойлап, бірі төмен, бірі жоғары, кейбіреулері, тіпті, оқыс биіктеп, жігіттердің басынан аса, әйтеуір көк күймедегілерге оңтайлы шамадан алыста, бытырай ұшып кетіп жатты. Ораз-Мұхамед ырымға, мүлде жерге қарап қалмас үшін, кез оқпен қуалай атсам ба деп тұрған. Кенет, әлде кеш ұшты ма, әлде сасқаны ма, жалғыз үйрек топтан бөлініп, тура күймеге қарай келе жатқанын байқады. Жақындай бере қалт көтеріліп, қиялай салған. Дайын отырған Ай-Шешек осы кезде тартты садақты.
Ауаны тіле, зу етіп басқа жаққа, тым ілгері ұшқан жебе кенет үйректің алдынан өте бергенде біреу қолмен бұрғандай оқыс аударылып түсті де, көлденеңдей бере құсты мойнынан ұрды. Әлде құстың өзі жебеге соғылды. Әйтеуір үйрек екі бүктелді, жебе де ортасынан майыса сынғандай көрінген. Топшысы қайырылған құс пен қисық жебе аспанда-ақ екі айрылып, жерге бөлек түскен. Көшек баспалдаққа да қарамай, арбадан секіре түсіп, тұра жүгірді. Бір қолында далбырлаған үйрек, екінші қолында қисық таяқша, бет-аузы быт-шыт болып, ыржия күліп жеткен інісін Ораз-Мұхамедтің өзі көтеріп алды. Қауырсынсыз қисық оқтың өзімен қағып түсірді. Көрдің бе. Әрі бармақтай жуан, ауыр. Емен ғой. Масағы тұқыл, шаншып атпайды. Межелі жерге жеткенде көлденең ұшады да, құсты таяқпен ұрғандай қағып түсіреді. Көрдің ғой жаңа. Тіз оқ деп аталады. Содан соң, бұлғын тиін ататын томар оқ, доғал оқ деген бар. Ал аймаңдай оқ... — Білем, білем! Сондай үлкен тойларда жамбы, не басқадай нысана атады. Сен неге… — деді кенет Ай-Шешекке көзі түсіп кетіп.
Мойны үзілген, бірақ әлі де жаны шықпай, әлсіз тыпырлап жатқан сүр үйректі бауырына басып, үнсіз отыр. Обал болар. Соңыра жаңағы оқтардың қайсысын қалай ататынын көрсетем. Көбебұзардан басқаның бәріне жарайды. От шашып атылады. Неше қабат көбенің өзін бұзып өтеді. Тіпті, қорғандардың қабырғасын талқан қылып қопарады деседі. Жауыңның қолында болса, — деді содан соң Көшекке де, Ай-Шешекке де емес, алыс көкжиекке қарап, — сен де жаңағы үйректің кебін құшасың. Бала-шағаң бар-жоғына қарамайды. Мойныңның қалай үзілгенін де білмей қаларсың. Немесе... — Сұлтан сүйекті, үлкен садағын алды да, тазқара қауырсынды, қайың жапырағы бітімдес, жалпақ, ауыр тобыршықты, үлкен қызыл жайын сайлады; оң жақ бас бармағына сүйек оймақ киді. Қалың боз жусан ішінде, үш жүз қадамдай жерде әлдене далбыр ете түскен. Арбадан секіре бере бөгеліп қалды. Атты әкел! IV тарау ЕРУДЕ Күн сәске түске тармасқанда көш басы қырқа белеске шығып еді. Қиян дала бетте қора-қора ақтылы қой көзге шалынады. Шашыраңкы емес, алды-арты деңгеленіп қалған. Қазір үйездейді.
Қойшылар бүркеншік тігіп жіберіп, қорық пісіріп ішуге кіріседі, күн қайтқанша армансыз ұйықтайды. Алда, жолды көлденең кесе, қаптай өрген көк алалы қалың жылқы көрінеді. Суатқа беттегені. Бұл тұста жайылма — кең, өзен бойлаған тоғайдан тысқары қарасулар мол болуға керек. Тұнықтан қанып ішеді де, бүкті тоғай бойының найза тұмсық көкбасы мен қылыш қанат бөгелегінен, қан сорғыш сонасы, мазасыз шыбын-шіркейінен жан сауғалап, желдеп қырға шығады. Бірін-бірі көлеңкелеп, үйір-үйірімен, топ-тобымен үйездейді. Бұлар салқар көшке емес, сұлтан әулетіне меншікті малдың мініске, сауынға, күнделікті сойысқа арналған бір бөлігі ғана. Қалған мал аулақта. Жылқы — көштің орта тұсында, қой — көштің соңында, қарашы жұрттың малы да жыл қысы қос-қос, қойы отар-отарымен, өздеріне еншілі, жылда жүріп өтетін сораптарына түскен. Бәрі де шалғай кетпегенімен, көштің отына ортақтаспас, өздері де шөп пен суға тарықпас шамада жарыса жылжитын, ілби ілесетін. Алайда, бас-аяғы күндік жерге созылып жатқан, сұлтан көшіне ғана тиесілі он бес мың түтіннің қыруар малы бір жүріп өткенде-ақ Сарысудың оң жақ өңірі шегіртке шапқандай тап-тақыр болып, шаңы шығып қалатын.
Аз күнде қыр қайтадан бозымен желкілдеп, ой қайтадан көк шалғынға көміледі. Бірақ күзде ел Сырға оралып, жер бетіндегі қылтанақ атаулыны кері сыпырып өткенге дейін бұл өңір иен жатады. Сарысудың сол қабағы да, басқа ұлыстар Жем, Жайық тарапына, Қарқаралы, Баян жаққа өтетін көш жолдары да дәл осы кепті бастан кешер еді. Дала қанша кең болғанмен, мал да, жан да сыймай бара жатқан. Жылқының алды шұбатыла қайқайып, суаттан шыға бастаған кезде көш басы да көгорай жайылмаға құлап еді. Бас күйме, одан соңғы Орда мен сұлтанға тиесілі күймелер көш жолынан бұрылып, бітік шалғынды бауырлай, өзен беттен ескен қоңыр самалға кеудесін тоса тоқтады. Кейінгі көк күймелер де бұрылған. Бірақ сұлтан күренінің соңынан ермеді, көлденеңдей жылжып, доғалана барып бір-ақ аял қылды. Өзен — адырна да, көштің басқы легі — саржа жақ сияқты. Орда ортада қалды. Көштің кейінгі бөлігі де жолдан шыққанымен, тізбекті сапын бұзған жоқ. Біріне-бірі иек сүйей, созыла қаңтарылған. Жегіндегі түйелер тегіс доғарылды, артқы көк күйменің ұзын дертесі алдыңғы көк күйменің дөңгелегіне асылып, тұтас қоршау жасалды.
Ойға, бірнеше түп қара ағаш өскен қақ жағасына тоқтаған сұлтан күренінің дәл іргесіне, көк шалғын үстіне жез қазықтар қағылып, оған бастарына ақ киізден тігілген, тұғырға қонақтаған ақ тұйғын мүсіні бар биік төрт сырық орнатыдды, араларына тартылған қыл арқанға ақ түбіттен тоқылған; ортасына атты батырдың суреті өрнектеліп, төрт өңірі тұтасымен әлдебір белгісіз ағаш бұтақты, тарам-тарам оюмен көмкерілген қалбағай шатыр керілді. Астына қызыл ала текемет, көк ала сырмақтар жайылды. Шатыр тігілісімен, бұл арада тым құрыса екі күн еру болатынын аңдаған жұрт та жапырлай түсіп, тіршілік қамына кірісті. Біреулер бітеу жасалған көк күймеден әлдеқайда кіші, әйткенмен, орта дәулетті бір ошақ жан еркін сиярдай, көтерме деп аталатын шағын киіз үйлерін көршілердің, жасауылдардың көмегімен төрт доңғалақты шаршы арба үстінен көтеріп алып, сол қалпында қалың шалғынды жапыра, ойпатқа апарып тігісті. Біреулер бала-шағаға көлеңкелік жеңіл шатырлар құрды. Алдыңғының қарекетін артқылар көрді. Айналасы сүт пісірімде кең жайылмаға, өзенді өрлей созылған тізбекті суретті бұзбай, іркесе-тіркесе тоқтаған көшпен қатарлас тұтас қала орнады да қалды. Қолма-қол жер ошақтар қазылды. Қу тезектің таза, көк түтіні аспанға өрледі.
Қолында барлар бөгелмей мал союға кірісті. Қолындағысы шығысы кеткендер таяу төңіректегі отарларға шапты. Ит үріп, бала шулап, абыр-сабыр болды да қалды. Бұл кезде сұлтан шатыры да өзінің рәсімді кейпін тапқан. Төрт бүктелген бірнеше сырмақ төселіп биіктетілген, үстіне оқалы көпшік жайылған төрге алтынды айыр қалпақ, шолақ жең қызыл мақпал камзол киіп, иығына екі өңірі, етегі мен жең ұшы шым жібектен кестеленген жарғағын желбегей жамылған Ораз-Мұхамедтің өзі отырды. Сол жағында — басына оқалы тақия, үстіне күдері бешпет киіп, қынай буған беліне сүйек қынапты шолақ қанжар таққан Көшек, оң жағында — ақ түйенің түбітінен тоқылған қынама камзол, шашақты, қос етек көк торғын көйлек, шошақ төбелі биік құндыз бөрік киген, белін ақ күміс, көк березелі кәмәр белдікпен буынған Ай-Шешек-бегім. Одан ары төрт әйел.
Мұның алғашқысы — ханның үлкен шешесі, сұлтанның әжесі, — жас шамасы алпысқа жаңа ілінген, толықша, бірақ еңсегей, тығыз денелі, күш-қайраты әлі бойында екені байқалатын ер кейіпті ақ бәйбіше — әулет-жұрағаты, ел-жұрт Әз-ханым атап кеткен Байым-бикем, тізесін астына баса, мол тігілген қоңыр жібек көйлегін төгілте, екі шынтағына қос жастық ала еркін жайғасыпты. Жүзі өктем, жанары қайтпаған үлкен қара көздері кісінің өңменінен өтердей суық Жаңа ғана тізе бүкпеген, әлмисақтан осы арада отырғандай. Кенет қыр жаққа қарап, тәкаппар кейіпте еңсесін жазды да, жағы шашақ оқалы биік кимешегін артқа карай ысыра, жұқа әжімді жазық маңдайын көтеріп, қатты да қалды. Ораз-Мұхамед еріксіз мойын бұрған. Сұлтанға сәлем беруге, еру қайырлы болсын айтуға келе жатқан, әмәнда көп алдында, жас ыңғайына қарай топ-тобымен бір бөлек жүретін қарашы бектер — елдің игі жақсысы аталатын батырлар мен билер тобы көрінген екен. Сәлемшілер сұлбасы көзге шалынысымен, жасы кіші, қалған үш әйел де қозғалақтап, жинақыланып отырды. Болмашы ғана қимылдан әрқайсысының сұлтан ордасындағы өзіндік орны ғана емес, өзіне хас мінезі де танылған. Үшеуінің басы — Ораз-Мұхамедтің анасы Алтын-ханым.
Кезінде Ондан сұлтан сұлулығына қызығып алған дейді. Отыздың жуан ортасынан асса да әлі өңін бере қоймаған. Бірақ шешесі Алтын-ханымның көркі — өз жары Ай-Шешек-бегімнің көркінен мүлде бөтен кейіптегі — бұрынғы заман кісілерінің ұғымындағы сұлулық: қызыл шырайлы, дөңгелек бет, аса үлкен, бәлкім, тіпті мөлшерден тыс үлкен, боталаған қара көз, пісте мұрын. Анасы болса да, жасамыс әйел болса да, Алтын-ханымның көзқарасында, сөз мәнерінде, әр ісінде соншама нәзіктік барын талай аңдаған. Қазір еңсесі жазылыңқы болғанымен, жанары салыңқы, сұлык отыр. Осыдан үш жыл бұрын ері — Ораз-Мұхамедтің әкесі Ондан сұлтан жорықта өлгеннен соң күрт өзгерді деседі. Күнделікті тіршілікте де, ертеңгі шаруа жайында да жұмысы жоқ. Тіпті, осыдан екі-үш апта бұрын келін түсіріп, ат шапқан, балуан күрескен, әртүрлі сайыс, қызғылықты ойындар болған ұлан-асыр той кезінде де жұрт қатарлы жадырамаған. Әйтсе де, маңдайы оқалы, биік төбе сұлама кимешек оның өңіне қайғылы емес, салтанатты кейіп беретін.
Келесі — қой көз, ақсары жүзді, жасы жиырма бестерге жаңа келген, кимешегін сәл қиғаштай, оқшырайта киген, екі өңірі — салпыншақ алқа, екі қолы — үзбе білезік, асыл жүзіктерге толы сұңғақ келіншек — кіші шеше, Көшек сұлтанның анасы Шүйім-ханым. Сән түзеуден басқада үлкен енеге ұқсауға тырасатыны анық байқалады. Қабақ түйісінде де, кісіге қарасында да, тіпті, мойын бұрысында да үлкен әженің таңбасы бар. Бірақ көзқарас — әмірден ада, мойын бұрыста тәкаппарлық емес, паңдық бар, ал қабақ түйіс — ашумен астас. Ораз-Мұхамед кіші шешесінің әрнеге араласуға құмар, бірақ шолақ ойлы әйел екенін жақсы білетін. Оның үстіне тауансыз, жалтақ; жолы үлкен күндесін сыртынан қанша жек көргенімен көзінше әлде, Әз-ханымды алдаусыратқаны ма, үнемі жөн сақтап, тіпті, ығып тұрады. Осы кіші шешеден туған жалғыз іні Көшек — мүлде басқа анадан жаралғандай. Мінезі де, бітісі де бөлек. Бірде Шүйім-ханымның әлдебір ісіне кейіген әженің: « Ақылы аз, жатыры асыл шіркін!.. » дегені бар.
Ең шеткі — түр-тұлғасы Көшекке ұқсас, жалпақ бет, тәмпіш мұрын, шегір көзді, бірақ өңі сары емес, қоңырқай, басына ақ торғын шәлі салған, жасы кіші шешемен қарайлас, қушық иықты, бөкселі әйел — Асыл-ханым Шығай-ханның кенже қызы, Ондан сұлтанның қарындасы, бір заманда Сібір жұртына, Көшім-ханның туған інісіне сән-салтанатпен ұзатылап, ақыры құтты орнының әйелді кемшілікте, қапаста ұстайтын қатаң салтын шыдай алмаған, ерінің ажалына, өзінен басқа тағы да жеті әйелдің жесір қалуына себепкер болған бейбақ. Қазір қапас та, қайғы да ұмытылған. Қонаққа келгендей оқшырайып, енді етекке құлаған аттыларға арасынан әлдебір танысын іздегендей әуестене қарап отыр. Көңіліне кір жағылғандай, бір түрлі қоңылтақсып қалды. Басқа әйелдерден мүлде бөтен кейіпте. Көшек сұлтанмен тек өздеріне ғана түсінікті тілде ымдасып сөйлесіп, мәз болып ойнап отыр. Жүзінен риясыз балалық пен асқақ тәкаппарлық қатар танылады. Жұрттың бәрі ығатын Әз-ханымға жақпай қалам деп те ( өктем әже ештеңе көрмегендей, мүлде жайбарақат ), кіші шешелердің бірі тыю айтар деп те ойламайтын сияқты. Кенет Ораз-Мұхамед елжіреп кетті.
Қарашы бектер шатырға жүз қадамдай қалғанда биік қасты алтынды ерлері күнге шағылысып, күміс шапқан ауыр үзеңгілерін жарқылдата, топырлай аттан түсті. Белдеріндегі қылыштарын шешіп, ердің алдыңғы қасына ілді. Аттарын тізгінінен жетектеген қалпы, үлкендерін алға сап, қатарласа келіп, сұлтанға он шақты қадам қалғанда бастарын сәл еңкейте, қол қусыра, сәлем рәсімін жасасты. Сұлтан келгендердің ішінде кім бар, кім жоғын түгендегендей, жұртқа бажайлай қарап, аз бөгелді де, сәлем алды. Сол сәтінде-ақ дайын тұрған жігіттер игі жақсылардың аттарын іліп алып, жетектей жөнелген.
Түгелдей қару-жарақсыз, көш ыңғайына, көктем күніне орай ықшам, бірақ жас мөлшеріне, қауымдағы орнына сай әр түрлі кейіпте: биік өкшелі сары саптама, шеті барқытпен әдіптелген жырым балақ, оқалы ергек шалбар, жиегі құндызбен жұрындалған, өңірі көк ала оюлы, қоңыр күлгін түсті күдері шапан, айыр көк қалпақ киген қартаң билер, көксауыр етік, қызыл әдіпті, жырым балақ көк шалбар, түйе жүн шекпен, тиін, бұлғын, сусар сияқты қымбат аңдардың терісінен тігілген, төбесі биік, төрт қырлы, әртүрлі бөріктер киген жасамыс батырлар, я шешен тілімен, я ерлік ісімен қатарға ерте ілінген, немесе дәмелі жігіт танылып, игі-жақсылардың жөн-жоба, үлгі-өнегесіне қанығу үстінде жүрген, жеңіл, әрі сәнді: үкілі жекей тымақ, құндыз бөрік, мәриден, шидемнен тігілген, өңірі оқалы, шолақ жең камзол, екі бойлығы көк ала өрнектен көрінбейтін қызыл ергек шалбар, биік өкше, қайқы тұмсық қызыл етік киген жастар — ұзын саны қырыққа тарта адам — мың қаралы ертауыл аламанмен көштен үнемі күндік жер алда отыратын Манақ батырдан басқа, бір тайпа елдің қасқа-жайсаңы атаулы тегіс жиналыпты.
Игі жақсылар қақ айырыла сөгіліп, бірі сол қол — жұңғарға, бірі оң қол — барұңғарға, атақ-дәреже, абырой-мәртебесіне орай, әрқайсысы өздеріне тиесілі орындарына отыра бастады. Атақ, абырой мөлшері әуелі сұлтанның қай жағына, содан соң, оған қаншалық алыс, немесе жақын отырғанға байланысты еді. Мана жасы үлкендерді алға сала, доғалана иіліп келген жұрт енді жас, кәрісіне қарамай, араласып кеткен. Ақсакал қариялардың алдында қырма сақал, қара мұртты жігіт ағаларының түсіп кеткен реттері де бар. Игі жақсылар ортасына түрлі түсті киізден бұлан, жолбарыс суреттері өрнектеліп, шет-шеті бұғы мүйіз, қошқар мүйіз оюлармен көмкерілген сырмақ, текеметтер үстіне малдастарын кұра, еркін жайғасқан соң, сұлтан сол қолда — ең құрметті орында, Көшек сұлтанмен тізе түйістіре отырған, көк бурыл сақал, білігі, беделі алашқа әйгілі Томан бимен арнайы тіл қатысты. Көш жөнін, елдің көңіл-күйін білген, мал жайын, от пен судың жетімді-жетімсіздігін сұраған.
Содан соң оңға бұрылып, осы тайпаның абақ, ашамайлы аталатын екі руының ағалары, бірі — әлі отызды да орталамаған жас, бірі — елуді еңсерген мосқал, бірақ екеуі де талай қидасыннан өткен қайтпас ер, кәнігі қолбасы — Қоянақ, Көкбөрі бахадұрлармен сөйлесті. Аламандар ойнының барысы, мініс аты, қару-жарақ жөні. Мұның бәрі — амандық саулық рәсімі ғана емес, айырықша құрмет, ықылас белгісі еді. Аттары аталып, мәртебелері көтерілген игі жақсылар сұлтанмен тілдескен соң, өз кезегінде Әз-ханымға құрмет танытты. Денінің саулығын, көңілінің хошын сұрап, жақсы тілектерін білдірген. Бұл кезде қарашы бектердің аяқ жағын ала қойылған сүйек бастырма, күміс қапты текше үстіне екі өгіздің терісінен тұтас тігілген тайжүзген саба да орнап қалып еді. Сұлтанның үлкен анасынан ишарат болысымен-ақ, екі жігіт сабы сүйектеп, алтынданған толқыма піспектің жібек шашағын желп-желп еткізіп, күмпілдетіп пісіп-пісіп алды да, сабаны еңкейтіп, үшінші жігіт бір тізерлей, қос қолдай ұстаған үлкен қайың шараға толтыра құйды. Ол иіліп тұрған қалпы, ыдысты сабадарға ( бас қымызшы ) өткізген.
Жұмсақ көк ала мәсісімен текемет, сырмақты маймаңдай басқан сабадар көш бойы шайқалып келген, бетінде жентекті май қалқыған қою сары қымызды басын сәл ие, тізесін болмашы бүге, қос қолдаған беті сұлтанға ұсынды. Сұлтан әуелі: « Тәңірі жар болсын! » — деп күбірледі де, ыдысын болмашы қисайтып, жерге бірнеше тамшы ақ төкті, содан соң бас қойып, бір ұрттады. Дәмін алған соң, ерекше риза болған кейіпте, осы келедегі өзінен соңғы ең мәртебелі кісі — кішкентай Көшекке ұсынған. Көшек бір-ақ ұрттап қайтарды. Сұлтан енді қымызды өз қолымен Томан биге ұсынды. Әмірші алдына түрегелмей, тізерлей жылжып жеткен би аяқ толы сыйлы асты дем алмай, түгел ішуге тиіс еді. Осыдан соң-ақ қымызшы жігіттер: екеуі — жұңғарда отырған, екеуі — барұңғарда отырған бектерге жоғарыдан төмен қарай, сусын тарата бастады. Орындарынан тұрып, сұлтанға тағзым етіп ішкен алғашқы аяқтан соң жұрт тегіс жадырай күліп, жамырай сөйлесіп кетті.
Түркістан, Сауран, Созақ сияқты қалалардағы шеберлердің қолынан шыққан көк ала, қызыл күрең, жасыл сырлы қыш кеселер, киіз туырлық астындағы шеберлердің қолынан шыққан өрнекті, күмісті ағаш, сүйек тостағандар саба мен екі ортада дамылсыз қатынап жатыр. Сабадар ең құрметті кісілерге қымызды өз қолымен апарып беріп жүр. Анда-санда сұлтанның қолындағы қайыңның безінен ойылған, алтын кенерелі үлкен қызыл шара әлдебір биге, немесе батырға ұсынылады. Қымыз ұсынылған бек орнынан тұрып, қол қусырып құрмет көрсетеді де, шара толы қымызды сол арада, демалмастан, түбіне дейін төңкере ішеді. Көп ұзамай, бір саба түгел қотарылып, екінші саба келді. Мәжіліс те жандана түскен. Еркіндік те молайды. Денелері қызып, сырт киімдерін сыпырысты. Омалып отыра бермей, екеу-үшеуден орындарынан тұрып, өзен жаққа, бұта, тал тасасына барып келіп жатты. Дабырлай сөйлесіп, қарқылдай күліседі. Бұрынғыдай сұлтан жаққа қарағыштамай, өзара мәслихатқа көшкен. Жастар жағы жазғы жайлау, күнделікті тіршілік кебін түгесіп, алда болмақ ұлы жорық жайын әңгімелеуге ауысса, қарттар жағы өткен күн мұнарына шомған.
Бұдан он, жиырма жыл бұрынғы көші-қон оқиғаларын, Шығай ханның, тіпті, Хақназар ханның өз қолынан қымыз ішкенін, қай мәжілісте қазір аты аңызға айнала бастаған қандай батырлар мен билердің болғанын тамсана, бас шайқай отырып еске алысады. Әңгіме қыза келе, кейбіреулер жас сұлтанға тосын сауалдар беріп, әртүрлі кеңестер айта бастады. Түркістан тарабына жорық келер жылы ма, одан арғы жылы ма? Егер ұзап кетсе, ондағы қоңырат пен қыпшақ, қатаған мен қаңлының өзі-ақ көтеріледі. Қан жұтқызып алмау керек. Ноғайлымен бітім қаншаға созылады? Бабалардың сүйегі де, қоныстың кең пұшпағы да Жайық бойында емес пе еді. Хан неге солқылдайды. Олжа! Мал-мүлік! Шаш етектен батамыз! Торғауытты тоздырып жіберу керек! Жағатты қақ жару қажет! Жоқ, бәрін қойып, ел-жұрты ырың-жырың болып жатқан Көшімге қарсы аттанайық. Бұдан тура отыз жыл бұрынғы кебіне түсіреміз. Бұл жолы Есіл мен Тобылдың Ертіске құйылысына дейін түре қуамыз! Желкедегі жау жаман деген. Кеше Бұқарамен бірігіп алып не істемеді. Төбемізден аса, түстікке емінген, ішімізге іріткі салған, жерімізге суық қолын созған сазайын біржола тартсын!
Көшімді тым шөмейтіп жіберсек, Сейтек күшейіп кетеді. Жоқ, оның жарасы жеңіл. Қабаттастыра ұрып тастау керек. Бірінен соң бірін... Біздің міндет — осы. Ноғайды әлім мен байұлының өзі-ақ аттатпайды. Жағатты үйсін мен дулаттың өзі-ақ талқандайды. Содан соң Бұқардың да жөнін табамыз! Ойбой, бұл қазақ ашуға мінбесін де. Басы бірігіп атқа қонбасын де. Онда бар ғой... Онда… Әйткенмен, әуелі осы қарсы бетті жөнге келтіріп алу қажет. Қоныс кеңейеді. Ел іргеленеді. Көшім — Тәуекел ханның аяғына жығылсын. Сейтек біздің сұлтанның етегіне бас ұрсын. Сұлтан, бұған не дейсің? Әз-ханым, дұрысы осы емес пе? Ақ-ханым, бұл шаруаны ұлыс бегі Қадырғали бидің өзі-ақ тындырмай ма! Ораз-Мұхамед ризашылықпен күлді де қойды. Бірақ қымызға қызғаннан ба, қалтқысыз көңілден бе, артық-ауыс біраз әңгіменің ұшығын шығарған қарашы бектердің көп сөзі кешегі, Созақтағы құрылтайда Тәуекел хан айтқан кеппен үндес, үйлес шығып жатқанына қайран қалған. Менмен ерлік те бар. Қайнаған намыс та бар. Ернеуіне сыймаған қажыр да бар. Олжаға құмартқан ашкөздік те бар.
Хан қалың жұрттың — жұрт болғанда, алаш баласын айтқанына көндіріп, айдауына жүргізіп отырған билер мен батырлардың, сұлтан атаулы, шонжар атаулының көңіл пернесін қалай дөп басқан!.. Әз-ханымға қарап еді. Аумалы-төкпелі оқиғаға толы ұзақ ғұмырында мұндай мәжілістің талайын көрген, бұдан үлкен кеңестерде де еңселі төрге шыққан әже — қуқыл өңіне қан жүгіріп, болмашы шалбарланған кәрі беті балбырай қызарып, өзгеше мархамат үстінде отыр екен. Жаңа игі жақсылар Ақ-ханым деп атаған Ай-Шешектің жүзі де ерекше нұрлы. Бірақ ол жұртқа үлкен әжедей масаттана, ризашылықпен қарамайды, сынай, барлай қарайды. Қайсысының аузынан қандай сөз шыққанына дейін аңдап, әрқайсысын түстеп, таңбалап отырған сыңайы бар. Оның есесіне екі шеше де мәжілістен шаршай бастаған сияқты, ал Асыл-ханым әпкесі кетіп қалыпты. Көшек... сәби жүзінде ерекше бір қатаңдық бар, алдында қымызы жартылай ғана ішілген үлкен көк ала шара, тапжылмастан безірейіп отыр. Шатыр астындағы игі жақсыларға да, әудем жерде, көк шалғын үстінде « Айгөлек » ойнап, асыр салып күресіп жүрген балалар жаққа да қарамайды. Кішкене пұт құдай сияқты.
Кенет Ораз-Мұхамедтің құлағына манадан бергі дуыл мен дабырдан өзгешерек, әрі өктем, әрі қияс дауыстар шалынды. Қарама-қарсы отырған, бірі жас бірі мосқал екі бек гүжілдесіп жатыр. Бірі малдас құра қайқайған, екіншісі атып тұруға әзірленгендей, жамбастай тізерлеген. Сұлтан иек қағысымен-ақ желкеде тұрған, бектердің ыдыс-аяғы құрғап қалмауын қадағалаушы, олардың ысынған, суынған орайына қарай иықтарындағы киімдерін сыпырып, немесе жауып, әртүрлі қызмет көрсетуші, ең бастысы — қымыз үстіндегі мәжіліс шырқын аңдаушы жігіттер екі даугерді бірдей қос қолтықтан алысты; отырған қалыптарында лып еткізіп көтерген беті сұлтанның алдына жеткізді. Көп жұрт не болғанын аңдамай да қалған. Неменеге шікірейесің, кеше ғана Көшімнің шашбауын көтеріп жүр едің деп қорлағаны. Сұлтан ием, Бұқармен бұрынғы, соңғы соғыста үш ағам өлді. Ерлігінің кемдігінен өліп пе! Мен... мен... — Сұлтан ием, қазақ емессің деді ғой. Бүкіл меркіт — кірме дегенін қайтерсің. Кеше, әлейім-тәлейім кезінде кім қайда жүрмеді. Ошақ қазған жердің бәрін есептей берсек, қазіргі ұлыс бегіміз Қадырғалидың өзі... — Тоқтат! Даусын көтермесе де ызғарлы естілген.
Қымыз үстінде неше түрлі қызық болып жатады, ханнан билік тайған бір заманда өзара бақас бектердің қамшы сілтескенін көргендер де бар. Бірақ арты зілсіз аяқталатын. Алайда дәл осы жолғы егестің беті теріс бұрылып бара жатты. Хақназар қапыда қаза тапқан, Тәуекел елдің басын біріктіріп үлгермеген бүліншілік, бұлғақ жылдарында кейбір қазақ рулары Көшім ханның теліміне түскені рас еді. Жалғыз жалайыр емес, осында отырған керейдің балта, көшебе деген рулары, арыдағы қыпшақтың күрлеуіті. Бас-аяғы бес-алты жылға жетпегенімен, жалпы жұрттың намысына тиген іс. Оның үстіне, қазақ шежіресі меркіттің арғы тегі — моңғол дейді-міс... Қайткенде де шеруші бегінің кінәсі ауыр еді. Меркіт бегінің ісі тіпті қиын. Тағы бір жараны тырнағанының үстіне ұлыс бегінің атын атады, сөйтіп, әлде сұлтанды, әлде... басқа біреуді жұрт алдында табалағандай болды. Жаңа ғана дабырға, тіпті екі тентектің сұлтан алдына баруына онша мән бере қоймаған жұрт тегіс аңтарылып қалды. Көк өгізге теріс қарата мінгізіп, мал-мүлкін талауға бересің бе, басын шауып, орнына бауырын қоясың ба — билік өзіңде. Мына қарсы алдыңда отырған барлық батыр мен би тізгінді өзіңе салады. Жазала! Аяма!
Бейпіл ауызға қақпақ, ақылы азға тоқпақ екеуінің кебі! Қымыз әбден буынға түсті ме, әлде қорқыныштан бойларын ұстап тұра алмады ма, даугер екеу әлдекім иықтан нықырта басқандай, сырмақ үстіне сылқ ете түсті. Тізерлеп немесе жамбастап емес, аяқтары тарбиып, езіліп отыра кеткен. Мұндай оқыс шешімді күтпеген Ораз-Мұхамед те абыржып қалды. Қатты кетсе — халқын үркітіп алуы мүмкін. Жұмсақтық көрсетсе — игі жақсы аталатын осы топ алдымен басынбай ма. Үйреншікті әдетімен, қазақтың сұлтаны түгілі, хандарының өзіне ықпал еткен әжесі — Әз-ханымға қарап еді, жүзінен жақсылық белгісін тани алмады. Қымыз ішуді де, қызу әңгімені де қойып, өзіне аңтарыла қарап қалған жұрттың жүзі бұлдырап көрінеді. Бұрын бар тізгінді адуынды, өктем әжеге беріп келген, енді он жетіге жаңа басқан шақта қолына тиген биліктің мұншама салмағы бар деп білмеген сұлтан шынымен састы. Өне бойы суып бара жатқанын, арқасынан шыққан суық тердің бір тамшысы сорғала үзілгенін анық сезді. Ай-Шешек! Тоқпақтай жуан, ұзын қос қара бұрымы ақ түбіт камзолдың омырауына төгіле аударылып, ақ бетіндегі тұнық қара көздері әнтек қиыла, назбен қарайды. Абдыраған, қобалжыған қейіп жоқ. Соншалық жайбарақат.
Ораз-Мұхамед не айтарын білмей, қолын жайды. Бұған басқалары да қосылған еді. Орама білезік, зүбаржат жүзікті қолдарын алдына көтере айқастырып, сәл бөгелді. Екеуі де айыбын жууға, жаза тартуға тиіс… — Шыбынның ызыңы естілердей тыныштық орнады. Бәрі де қалт тынған. Тек Әз-ханым ғана болмашы жөткірініп, сәл-пәл қозғалақтады. Меркіт батыры, сен де жазықтысың — ініңе бар жабдығымен тұлпарыңды тарт, үстіне оқалы тоныңды кигіз. Ал дастарқан үстіндегі қиястықтарың үшін осы қазір әрқайысың сұлтанның саулығы үшін тоғыз аяқтан қымыз ішесіңдер! Жаса, Ақ-ханым! Кінәлі екеу алдымен төс түйістіре құшақтастырылды, содан соң қақ ортаға, сұлтанның қарсы алдына отырғызылды. Қымызшы екі жігіт екеуіне шүпілдей толтырылған екі шара әкеп ұстатты. Қартайғанша дәурен сүріп, сұлу ханымның қызығын көр! Жаса! Сұлтан атына қошамет, айыпкер үшін көтерме. Әуелде жамырай естілгенмен, ұзамай бір ауыздан шыққандай түйдектелген. Сұлтан ризашылық берісімен-ақ шараға бас қойған екі айыпкер өз қымыздарын оңай ішіп тауысты. Жұрт қошаметтей шулап, мадақтап жатыр. Сол сәтінде шаралар қайта толтырылды. Көпшілік тағы да көтермеге көшті. Дауыстар әуелгідей жамырамай, бірден-ақ бәрінің үні бір арнаға түскен. Жаса! Жаса!
Екі айыпкер де өз міндеттеріне жауға аттанғандай шешімтал қимылмен кірісіп еді. Өндіре жұтып емес, сыздықтата сораптап жатыр ма, әлде ауыздарын аяқ шетіне малып қана отыр ма, қымыз таусыла қоймады. Жұрт та дігірлетіп барады. Жаса! Жаса! Сұлтан атына алқау — енді айыпкерлер үшін көтерме емес, желкелеу тәрізді. Ақыры біреуі қымызды ішіп тауысты. Аздан соң, намысқа тырысқан екіншісі де уһ деп, ықылық ата тәмамдаған. Қошамет, мадақ астында үшінші шара құйылды. Тағы да көтерме басталған. Бірақ айыпкерлерде манағы қарқын жоқ. Судан жеріген сиырдай, мұрындарын шүйіріп, бастарын шайқай, бұрынғыдан әлдеқайда ауырлап кеткен шараларын қолдарына қайта алған. Жаса! Жаса! Бұл сөз екеуіне: « Жарыл! Жарыл! » болып естілген. Бірақ айыпкерсің — жарылсаң да жалтара алмайсың, қиын міндеттеріне қайта кіріскен. Қымыз орталанбай-ақ меркіт батыры толқи шайқалақтап кетті. Айыпкердің әр қимылын бағып отырған қымызшы жігіт шара аяқты ұстай алған. Сол сәтінде-ак батырдың қолы ыдыстан босады. Көзін ашып-жұмып, төрге қарап еңкейе берді де, бір жақ бүйіріне сылқ құлады. Келер мезетте, әлде жорта, әлде шын, қор еткен үні естілді.
Жомарт қошаметтеп отырған жұрт айыпкер құлаған сәтте-ақ қызықтай қарап, қалт тынған еді, меркіт батыры ұйқыға толық хақы алғандай ыңғайланып, аяқ-қолдарын соза, шалқасына аударылып түсті. Қорыл да күшейген. Айыпкердің үлкені ұйқыға шынымен кіріскені аңдалған соң жұрт қайтадан шулап, шеруші батырын қошаметтеуге көшті. Бірақ үшінші шара қымызды ол да тауыса алмады. Серігінің қасына қылжиған. Жасауылдар күміс ер-тұрманды екі атты әкелді. Бірі — ұзын-сирақ, қаз мойын торы текежәуміт, бірі — қысқа, жұмыр мойын, аңсағай күрең қазанат. Былқ-сылқ еткен екі батырды екі жағынан екі адам қолтықтай көтеріп апарып, екі атқа әрең мінгізді. Мінді деген аты ғана, екеуі де жалды құша, ердің қасына сұлай жатқан. Өз атынан айырылып, басқа атқа мінгенін, тіпті, жаңа ғана қандай күйде болғанын парықтамас халде. Енді әрқайсының үстіне қасындағы серігінің киімі жабылды. Содан соң, айып шапандардың үстіне, сұлтан арнап тартқан екі сый шапан тағы жабылған. Айып ұмытылды, кінә жуылды.
Енді екеуінің де ертең, игі жақсы бас қосқан жерде ғана емес, кез келген шаршы топ алдында сұлтанның өз қолынан қымыз ішіп, өз иығынан шапан жамылдық деп мақтануға хақысы бар. Бір жігіт атын жетектеп, екі жігіт екі жақтан өзін сүйемелдеп, қонаққа арналған сұлтан отауына екі батырды да алып кеткен соң, мәжіліс жаңа арнаға түскендей болды. Үлкендер бұрнағы бір заманда өздері көзбен көрген осы іспеттес жағдайларды әңгімелеген. Жеті аяқ немесе тоғыз аяқ қымызды тауысып жығылатындар да болыпты. Ондайда айыпкер қамқа шапан жамылумен шектелмей, сұлтанның, ханның өз кермесінен арғымақ ат мініп кетеді екен. Айыпкер әлде қымыздың қызуымен, әлде түйсігінің аздығынан тасырлық танытып, немесе парықсыздық көрсететін реттер де ұшырасатын көрінеді. Онда жазаның аяғы көңілді күлкіге емес, кейісті кірбіңге ұласады, айыпкер абыройдан біржола айырылып, шын жазаға тартылады; ертеңіне, қымыз үстіндегі кеңес өтіп кеткен соң, жалбарынғаны да, жалынғаны да есепке алынбайды. Әрине, көңілсіз көріністердің немен тынуы тек әлдеқалай айыпты болып қалған бектің ісіне ғана емес, төрде отырған әміршінің көңіл-күйіне, ақыл-парасатына да байланысты.
Сондықтан әрқайсысы-ақ әлгіндей кепке түсуі мүмкін қарашы қауым жас ханымның шешіміне де, жас сұлтанның кесіміне де дән риза еді. Қымыздың қызуы қайтып, әңгіме байсалды арнаға көшкен кезде жаңа ғана сойылған тай еті де әлденеше қазанда қайнап піскен екен. Табақ тартыла бастады. Ораз-Мұхамедке жеке табақ, басты бектерге екеу ара, калған қауымға үшеу ара, төртеу ара бір табақтан. Мәртебесі жоғарыларға жаңа ғана айналдырылған қос қазы мен бітеу жамбас, одан соңғыларға әртүрлі жіліктер мен омыртқа, бұғана, жал мен қарта тартылған. Ораз-Мұхамедтің алдындағы үлкен табақта басқа сыйлы мүшелермен қатар тайдың тұтас пісірілген қос телшесі туырылып жатқан. Сұлтан әуелі бір кесіп, өзі ауыз тиді. Көшекке дәм татырды. Содан соң атап шақырып, өз қолымен Томан биге, Қоянақ, Көкбөрі бахадұрларға асатқан. Ел ағаларының аузы майланысымен-ақ қымызға уланып, жалаңдап отырған, бірақ қанжар, пышақ атаулыдан ада көпшілік алдарындағы табаққа жапырлай қол созған. Былбырай, езіле піскен жас етті үзімдей жұлып, оған болмаса, тоқпақ жілікті тұтасымен ұстаған қалпы тісімен жұлқып, әркім өзінше тіршілік қамында. Қарттардың азуы пышақтай жас кезін еске алары да осы шақ.
Әйтсе де, кемшілік көрген, аш калған ешкім жоқ. Бие сауым уақыт өтер-өтпесте жаңа ғана сойылған тайдың еті түгелімен желініп, ада болды. Тоғымызды басамыз деп, құрт қосқан бір-бір аяқ майлы сорпаны тағы ішіскен. Қарашы бек атаулы кәрі-жас бұл арада он күн еру болатынын естісімен, сұлтанның атына ризашылык айтысып, рұқсат алды да, ауыр аяндап барып, белін майыстыра аттарына қонды. V тарау ОРДАДА Ертеңіне сәске түске таман Томан би бастаған ел ағалары, ішінде ашамайлы Көкбөрі, абақ Қоянақ пен ертауыл жасақтың басы Манақ батыр бар, ұзын саны он шақты адам, дат айтуға сұлтанның алдына келген. Ораз-Мұхамед бектерді Ордада қабылдады. Әудем жерден аттарын тастап, жаяулаған, көк күйменің баспалдағынан қол қусырып, еңкеңдей көтерілген билер мен батырлар есіктен кіріп, « Алла жар! » айтысымен, босағаға дейін жайылған көк ала сырмақ үстіне сылқ түсіп, қылыштарының, ұшы жер соға тегіс тізерлеген. Кеңес емес, қонақасы емес, игі жақсылар тегіс қарулы еді. Соған орай бәрі де етек-жеңі жинақы, ықшам киінген.
Мұндайда сауыт-сайман атқа бөктеріліп, жақ, қорамсақ, шоқпар сияқты артық-ауыс қару ердің алғы, артқы қасына, қанжығаға байланады. Киіну де, қолдану да бір сәттің ісі. Ордаға жалғыз қылышпен ғана кірген бектердің бар жарағы сай екенін сұлтан жаңа, бұлар аттан түсіп жатқанда, ашық есіктен өз көзімен көрген. Сәлем рәсімі жасалысымен, сұлтан игі жақсыларды төрге шақырған. Әркім өзіне тиесілі орны — сол мен оңға жайғасып отырған соң қымыз келді. Көлденең ешкім жоқ, бектердің ішіндегі жасы кішісі сыптай сүйек ожаумен соза сапырып, күміс кеселерге толтыра-толтыра құйды. Сұлтан кірпияз қимылмен дәм татқан соң, аңқап келген жұртқа жол ашылған. Бірер аяқ ішіп, шөл қанар-қанбастан әңгіме де басталып еді. Манақ батырдың негізгі топтан озған шолғыншы аламандары Ұлытаудың етегіне барып қайтыпты. Тебінде қалған жылқы дін аман, қыстың қаттылығына қарамастан шығынсыз көрінеді. Игі жақсылар бұл хабарды сұлтаннан бұрын естіген болса да « Бәрекелді! » десіп, тегіс желпініп қалды. Мама биелер тегіс құлындаған, қулықтардың ішінде де құрсақтанғаны бар. Сұлтанға және бүкіл керейге тиесілі мал ғана емес, көршілес арғын, найман, қыпшақ қостары да күйлі шығыпты.
Бәрінің де бір басы екеуге айналған, ендігі қам — жазғы жайылым. Қымыздан бір ұрттап, кеудесін кере отырды. Одан ары Қырымға кетеді дейтін. Дүркірете Сауран мен Түркістан, Отырар мен Башкент арқылы Бұқарға айдаушы едік! Одан ары қызылбасқа кетеді дейтін. Киім-кешек пен керек-жараққа, алтын-күміс пен астыққа шаш-етектен бататынбыз. Мына өз көзіммен көрдім. Бір жолы Бұқарға қарай айдаған бір лекте ғана қырық мың жылқы болды. Қайда, ол күндер!.. Әңгіме аужайы жаралы мүшеге қарай ойысып бара жатқанын аңдаған Ораз-Мұхамед жайма-шуақтап басу айтпақ болған. Бірақ сізден үлкен би бар, бізден үлкен хан бар. Кеше Созақтағы кеңесте айтты ғой, хан иемнің өзі. Тәуекел — тәңірінің тегін жаратқан пендесі емес. Бір орнына келтірер. Енді жазғы жайлау, күнделікті тіршілік төңірегіне көшейік. Аға би, тағы не жақсылық бар? Бірақ алдымен мына Манақ батырды тыңдаңыз. Манақтың сөзіне қарағанда, әңгіменің басы отардағы жылқышылардан шыққан. Қыс бойы, тебіні бөлек болғанымен, тағдыры бір, өзара қанаттаса қонып, ат салыса араласып жүрген найман жылқышылары көктемнен бері суық тартқан. Сырдағы елден сәлем-сауқатшылар келісімен-ақ беттерін ары бұрып, жылдағыдан ерте қозғалыпты.
Ұзынқұлақтың айтуынша, Абалақ сұлтан ханға да, қалғаға да өкпелі. Бұл — хан туралы айтқаны. Бұл — қалға туралы айтқаны. Ораз-Мұхамед өзінің бұрынғы көп сұлтанның бірі емес, басы екенін, Арқадағы бір ұлыстың ғана емес, алаштың барлық ұлысының салмағын көтеруі қажет екенін жаңа ғана жанымен түйсінгендей. Көңілі соншама қоңылтақсып, жүдеп қалды. Жауынгер болғанымен, жасы кемел сұлтаннан мұндай сөз күтпеген. Әйтсе де сене қоймады, сыр бермеді. Бір құлақтан емес, талай құлақтан өткен сөз. Енді, өз көзіммен көргенімді айтайын. Манақ нақты танып көрмеген, алыстан қара сын шалған. Бірақ қапысыз аңдаған. Әуелде бұларды қарауыл төбелердің басынан, алыстан барлап, зым-зия жоғалып отырған біреулер байқалған. Кейін, Кіші тауға жақындағанда тобымен көзге түсіпті. Суыт жүріспен солтүстік батысқа қарай ойыса келе, шұбарға сіңіп кетіпті. Ізін саралағанда, қосарында ереуіл аттары бар жүз қаралы адам. Кім? Қайдан келген? Не іздеп жүр? Жау екені анық. Әйтпесе, бой тасаламайды. Белгісіз жортуылшылардың бет алған жағы — Абалақ сұлтанның көш жолы. Соған қарағанда, наймандар соғысқа әзірленіп жатыр. Талқанын шығарайық!
Бәрі де өз жұртың, — деді Көкбөрі бахадұр. Әлде, жат жұрттан келген жаудың алғашқы көз-құлағы ма. Әлде, жол торып, барымта іздеген қарақшы ма. Тек... сендер айтқан найман емес. Жоқ! Абалақ сұлтан — кәрі тарлан. Ақылынан алжасса да өз арысына қарсы шаппайды. Оның үстіне, ант берді емес пе? Кеше ғана! Абалақ сұлтанның қызы далада жатыр ма еді, неге сонша астық, неге қорладық? Содан соң... « Қылыш үстінде серт жүрмейді » — деген қазақ атамыз! Отқа айда! Тасқа сал! Абалақ сұлтан ант бұзып, жаулық жолын тұтынады дегенге мен сенбеймін. Жат болып кетсе қайтесің? Көңілі қаласа, Ұлытаудың қуыс-қуысына қыстай салады. Хан құрығы жеткенше қанша заман өтпек, қанша қан төгілмек. Тіпті, бүкіл ел-жұртымен ауа көшпесіне, Сібір аспасына, Жайықтан өтпесіне кім кепіл? Бұл — ең оңайы. Сіз бен біз үшін ең жеңілі... — Ауырын айт, — деді Ораз-Мұхамед түнеріп. Шаппайды. Несіне шабады — Орда өз басында. Ол да Ұрыс ханның ұрпағы. Шығай хан ұлы Тәуекел ту көтергенде Бұрындық ханның немересі Абалақ неден қорынбақ?
Қазір найман хан көтерсе, ертең қыпшаққа арқа тірейді: бастап отырған — туған бөлесі. Бүрсігүні алшынмен тіл табысады — ондағы жұрттың бәрі хан үкіміне риза ма екен... — Иә… — деді шытырманға түскенін толық сезінген Ораз-Мұхамед тұнжырап. Егер қарашы халық бір-ақ түнде түп көтеріліп, ат басын теріс бұрса, ақ орда айдалада жалғыз қалмай ма! Туыңның тұғыры берік болуын ойла, сұлтан ием... — Игі жақсылар, аужайларыңды аңдап отырмын. Тамағы түйіртпектеліп, сәл бөгелді. Толқынысын, торығуын білдірмеске шешінген. Қолына қымыз алып, сораптай ішіп, аз ойланды. Кесімді сөзді көш қозғаларда айтармын. Манадан тосылып отырған игі жақсылар да суатқа құлаған жылқыдай, тегіс жапырлай қымызға бас қойған. Тәңірім бәрімізді сол қызықты көруге жеткізсін! Көп атынан сөйлеген Томан би бірде қиялап, бірде тұспалдап бәрін де айтты. Енді әңгіме түгесілген шығар деп отырғанда жаңа бір кептің шетін шығарды. Енді мына біздің өз отымызға, өз ошағымыздың бұтына қатысты аз ғана дат бар еді. Хош көрсеңіз... — Хош көрмесем де айтатын сияктысың, іркілме, — деді Ораз-Мұхамед. Даусын көтермегенімен, үні зілді естілген.
Томан би әлденеге қатты таңырқағандай, дөңгелене біткен шоқша сақалын шелтите, басын көтеріп, сәл бөгелді де, жадырай күліп, орда ішіне алғаш кіргендей, шаңыраққа қарады, содан соң жан-жағына бұрылды. Жез күлдіруіш, күміс құрсаулы абажадай шаңыраққа да, ою-өрнекті уықтарға, төбеден салбырай түскен шашақты тұмар бауларға да, керегені қаптай керілген масаты кілемдерге де, тіпті төрге, кілем үстіне салақтата ілінген, бітеу сойылған қызыл шолақ бөрі терісіне де көңілі толмағандай, тұқиып төмен қарай бере басын қалт көтерді — Сырдың сары ала жолбарысының жұмсақ терісі үстінде малдасын құра, калшиып отырған сұлтанға қадала қараған. Бас кеспек бар — тіл кеспек жок. Ағасы Ондан оққа ұшкан соң, ата салты аяққа басылмасын деп інісін қолдадық, текті анадан туған талай сұлтанның кеудесін басып, Тәуекелді хан көтерген — мына біз, жүз қаралы ақсүйек әулеті емес, мың сан қарашы халық! Иір мүйіз арқардың топатай құлжасын күлге лақтырып, қолайына жаққан қой асығының өзін сақа сайлаған салуалы қауымның оңтайын таппай оңған кім бар екен?!
Хан ашуы — қара қылыш, қайтпай шапқанымен, кара орманды отап түгесе ала ма; халық ашуы — қаптаған өрт, жалыны жапандағы орданы шалса, оған адам жұғыса ала ма. Мен сол өрттен қорқам. Түйініміз бөлек болар — тілегіміз бір. Зор едім, қор болдым. Жау қуатын жарақты бас дау қуып, далбағай киеді деп кім ойлаған. Мені алдыңа келтірген — анау айбары күшті бұқара жұртың. Мені ашына сөйлеткен — мынау, айдыны сесті қарашы бегің. Жаңа бойын ашу-ыза буса, енді әуестік жеңген. Әйтсе де, тәңірінің пендесі болған соң, баламызға тиесілі несібені басқа біреу шайқамаса дейміз. Бабамыздан мұра қонысымызға басқа біреудің қосы тігілмесе дейміз. Тақсыр, кеше ғана осы отырған игі жақсы, бүгін мұнда келмей қалған қалың қауым тегіс Ай-Шешек-бегімнің ел билер ақылына, жұрт иітер жүрегіне тәнті болдық. Дән ризамыз. Лайық екен өзіңе. Ата жұртының тізгінін ұстар ұлағатты ұл табатын асыл ана болғалы тұр екен. Қадамы кұтты болсын! Тезінен берсін, ұзағынан сүйіндірсін! Бірақ, сұлтан ием, қазақ қалмақтан да қыз алып еді ғой. Сонда қайын жұртына жер беріп пе!
Мал берді, сый-сияпат көрсетті, бірақ қашан ортасынан ойып, қонысын кесіп берді? Ораз-Мұхамед ештеңе дей алмай қалды. Тануы — қапысыз. Тұспалы — дәл. Ібір-Сібір шегінде отырған, бұрынғы аласапыран жаугершілік, кейінгі тартыс пен қырқыс титығына жеткен біраз ру қайтадан қазақ аталып, түстікке қарай жылжып қонған. Олардың көбі қазір біржола орнығып, ағайындар арасына сіңісіп кетті. Орнықты мекен алмағаны — Қадырғали бидің жұртына келіп қосылған мың жарым түтін жалайыр ғана. Хан жарлығы бойынша, оларға да жақсы қоныс — бұрын керей руы жайлап отырған Есіл бойынан — Қызылжар төңірегінен ойылып орын берілуге тиіс еді. Ораз-Мұхамед ұлыс бегінің өз өтініші бойынша, бұл қитықты шаруаны ел арқасы кеңи келе, ақылға сала отырып шешпек еді. Енді бұлтақтар жол қалмады. Қазір арғы бетте көшебе керей қалды. Келсе, оған да қонысым әзір. Аузымнан жырып ағымды берем, астымнан түсіп атымды берем. Не елінде, не биінде өшің, кегің бар ма? Салмақты, байыпты күйге түсті. Жаңа қитығына тиген әңгіме енді қызық көріне бастаған. Жалайырдың көбі түстікте қалғанда, азы неге Арқаға ауады?
Биыл болмаса, келер жылы көш басын кері бұрсын. Табыссын олар да туысымен. Жайласын… Шудың бойын. Жетісу жаудың қолында қалса, жалайыр қалай жайламақ!? Онсыз да ел қыстап, қамысына дейін қырқылған Шу бойына қалай сияды? Жазда сияр, қыста несін жейді? Осыны неге ойламайсың? Аттан! Ал қайтадан ата жеріңді! Содан соң айт қоныстың жайын. Жетісу қолдан шыкса, оған жалғыз жалайыр жазықты ма? Жайықтан тықсырылсаң, оған жалғыз алшын айыпты ма? Жерің тарылды, қонысың қысқарды, оған мына сен, Томан би, мына сен, Көкбөрі бахадұр, тек сендер ғана емес, солыңда отыратын қыпшақ пен найман, оңыңда отыратын арғын, қазір күн түбіне қарай маңып бара жатқан, бірақ Жемге жетпей тоқтайтын алты әлім мен он екі ата байұлы, Қаратауды айнала, көшіп емес, қоныс аударып қана жүрген коңырат — өзегі бір, оты ортақ бүкіл қазақ — бәрің кінәлісің! Енді елге түскен салмақты бірігіп көтер! Білем, белің қайысады. Шараң не? Жалғыз жүрсең омырткаң үзіледі. Рас, бүгін сен аман каларсың, жалайыр кетер. Бірақ ертең... ертең кезек саған келмек.
Игі жақсылар! Ханның бұғалыгы ұзын! Осыны ұмытпаңдар. Өз ошағыңның бұты жақын екені рас. Бірақ исі қазақтың қара қазаны орта болса, сенің сары балаңның тоқшылығы да ұзаққа бармайды. Осыны ойлаңдар. Игі жақсылар тегіс түнере төмен қарап, тынып қалған еді. Томан би бастап, бәрі де жаңадан бір-бір аяқ қымыз ішті. Игі жақсылар етектерін қаға орындарынан тұрған кезде ғана даусы жұмсарды. Айтқан кеңестеріңді таразылайық. Алғашқысын да. Соңғысын да. Кешікпей жауабын естисіз, — деді. Қарашы бектер есіктен шығар-шықпастан-ақ орнынан атып тұрып, алты қанат орда ішінде аласұра, ерсілі-қарсылы жүрді. Ыза қысып барады. Бала көреді. Батыл сөйлеуі содан. Басынған. Бірде туралап, бірде тұспалдап бәрін айтуы содан. Шынында, айтылмаған не қалды, аясатын не бар? Ұлыстың күші — төреде емес, қарада; хан мен сұлтан — асса сақа ғана, қалай ату біздің еркімізде деді. Қолайымызға жақсаң, төбемізге көтереміз, кезі туғанда атаңның алтын тағын да алып береміз деді. Көңілімізден шықпасаң, бір-ақ түнде түп көтеріліп көшіп кетеміз, бізді тоқтата алмайсың, қалаған сұлтанымыздың қарауына кіреміз деді.
Бірақ біз басқаға емес, бабаңнан бері басыбайлы — саған ғана ел болғымыз келеді, ол үшін айтқанға көн, айдауға жүр деді. Болашақтың кепілі — бұрнағы күн, барыңды байыппен таразыла, бізді ойлағаның — өзіңді ойлағаның деді. Не істемек керек? Басыңды тауға ұрасың ба, тасқа ұрасың ба?.. Зорлыққа көнбейді. Ақылға келмейді. Сергелдеңге түсірмек, сүргінге салмақ... Кенет, буынынан әл кеткендей, сылқ етіп орнына қайта отырды. Қыстығып, ыза буды. Ашу мен ой аралас түйіртпек. Үстіне сұраусыз кірген Әз-ханымды бірден байқамаған. Жас баладай бауырына тарта құшақтап, маңдайынан сүйді.— Талай қабылан қан құсқан. Бұрындық ханды елден бездірген, Хақназар ханның түбіне жеткен кім еді? Атаң Шығайды дүниеден баз кештіріп, пір жолына түсірген кім еді? Қайтіп жүргізбексің еркіңе? Ораз-Мұхамед ойланып калды. Бірінсіз бірі жоқ. Алдымен бұқараға жақ. Содан соң бектің қолайын тап. Бірінің көңілін ал, екіншісін епке келтір. Түптеп келгенде, солардың айтқанын істе. Ұсақтан ұтпа — ұзағын күт. Халық — бала, өзін кім жақсы көрсе, соған құлап түседі.
Барын бағалай біл, кемісін қазбалама; қайткенде де жұрт өзіңдікі, жақсы көруге тырыс, жақсы көрініп үйрен. Қарашы бегің — қыран құс, жем үшін ұшады, қызылдан қақпасаң, қызыл шолақтың өзін алып береді. Жұртыңның жүз тілегін орында, жүз біріншіде мың батпан жүгіңді көтереді. Білмесе, бағы асып, алаш ұлын тегіс аузына қаратар ма еді. Бұдан басқа да білері көп... — Онда... Қадырғали биді ұлыс бегі сайлап, жалайырға жаңадан жер кесіп... неге мұндағы жұртты қырқыстырып қойды? Тәуекелдің ойы арыда жатыр ғой, арыда... « Арыда жатқан ойдың » мәнін сұрауға намыстанды. Көңіліндегі тағы бір түйткілдің шетін шығарған. Тыныштык па, әйтеуір? Содан соң әуелгі сөзін індетті. Арғын мен найманның, керей мен қыпшақтың ұпайы онсыз да түгел. Жайлаудың жақсысы, қыстаудың құйқалысы соларда. Шашырамай, бытырамай, тұтас отыр. Есеміз кеміді, сыбағамыз азайды деп өкпелер — өкпе арты наз, тарқайды. Егер Тәуекел хан алаш бегін қоныраттан, ұлыс бегін жалайырдан қойса, бар қазақты тең тұтам деп жар салғаны емес пе.
Бегін белге шығарып, еліне қоныс берсе, жау қолында қалған барлық руға ұран шашқаны емес пе. Жетім қозы тасбауыр, жат болып кетсе қайтесің... Бірақ, балам, өкпе арты өштікке ұласатын кеп бар, наз арты түңіліске ұласатын кез бар... Мен — ақылы қыска әйелмін, көсемдігімнен емес, көргендігімнен айтам. Бүгін бар, ертең жоқпын. Өзің ойлап жөнін тап, өзің қалап кесімін айт. Бүгінгі шырғалаң — шалшық су, кешесің де өтесің. Ертеңгі дүрбелең — айналып өткізбес ми батпақ болып шықпасын… — Төмен қарап аз отырды. Жағат-мағұл қызынан туған Тәуекел алаш ұранды қазаққа түгел билік жүргізгенде, арғынның асыл ортасынан шыққан Әз-ханымның немересі Ораз-Мұхамед неге алтын таққа ие болмайды!. Бірақ... абыройы аспанмен таласқан аталарың да ажалға ем таппаған. Ертең... не боларын қайдан білдің. Ханның туған інісі — қылышын қара тасқа ұруға әзір Есім тұр. Кіші әжеңнен туған қабылан жүректі Шағым тұр. Мейлі. Екеуі де әкең Онданның інілері. Қандай заман туып, қара халық кімге қарай ауар. Кеше ғана қазақ жұртының оққағар қара берені болған Жалым сұлтанның ұлы Тұрсын бар. Белсеніп шықса кім дау айтпақ.
Жарар, атасы асыл еді. Атасы жасық, жарақтанып жауға аттана білмеген Бөлекей-Қоян ұлы Бахадұр тізгінге қол созса қайтесің? Жасақ бастар жүрегі, жұрт билер білігі бар. Ойлан, балам. Бәрін алам дейсің, барыңа ие болып көрші әуелі. Жарамайды бұлай жата берген... Ораз-Мұхамед өзінің қызарып бара жатқанын аңдады. Қарашы халыққа жақ. Арғы аталарыңның абыройын асырған — көк күйме тартқан көпшілік болатын. Көрін көзіне. Сол үшін еру жасалды, — деді Әз-ханым әр сөзін шегелей айтып. Сынай қарап сәл бөгелді. Содан соң Ораз-Мұхамед мүлде күтпеген жаңа бір әңгімені тоқ еткізген. Томан би бастаған игі жақсылардың бір тобы бүгін-ертеңнен қалмай аттануға тиіс. Егер сұлтан атаң келіссе, келінді Есілден өтісімен, жазғы жайлауда түсіреміз. Ораз-Мұхамед бірдеңе айтпақ болып, еміне беріп еді, Әз-ханым оқыс дауыс көтерді. Аталарыңның ішінде алты қатын алмағаны жоқ! Тәуекел ханның анасы менің жамандығымнан кіріп пе ордаға? Шағым сұлтанның анасы мен қартайған соң аттап па босағадан! Өз әкең екі әйел алмаса, ертеңгі сүйенішің Көшек-жан қайдан келетін еді? Жарар, — деді содан соң қайта қатайып.
Бәрі де сыртымнан келісіп алған! » Ораз-Мұхамедтің басына басқа ой келген жоқ. Алайда, мана, бектер аттанғаннан соңғы ыза сап болған. Тек шарасыздық, дәрменсіздік қана бар. Әйткенмен басқа жол жоқ екенін де түйсінген. Бұлдыр болса да нақты сезінген. Кенет жер бауырлай жата қалып, жылағысы келді. Бірақ бала кездегідей жылаған жоқ. Буынын бекітіп, орнынан тұрды. Орданың төріндегі түймелі терезенің қақпағын ағытты. Өзінің көк күймесі. Күйме есігінің алдында, текшеде Ай-Шешек пен Көшек асық ойнап отыр. Екеуі де мәз. Кенет, сақасы алшы түссе керек, Көшек жеңгесі мен екеуінің ортасында шашылып жатқан асықты түгел сыпырып алды. Сұлтан ағасын сол кезде ғана көрген. Ораз-Мұхамед Ай-Шешек те қосыла шақыра ма деп еді. Шақырған жоқ. Сүзіле қарап, наздана жымиған да қойған. Ұзын мойнын әсем бұрып, қайнысына бірдеңе деді. Иә, Момын-Сары, ел ағасы сұлтан ойнайтын асықтың жөні бұдан гөрі өзгешерек.
VI тарау АТ ҮСТІНДЕ Шығыс жақ қызыл шапақпен нұрланған сәтте сұлтанның көк күймесінің алдына құйрықтары өріліп, кекілдері үкіленген, бірі — жақұт орнатылған, күміс шапқан үйрекбас ерлі, жалпақ өмілдірігі мен әшекейлі құйысқанының шашақтары төгілген, бірі — береземен безендірілген биік алтын қасты жайпақ ерлі, алтын оқалы көк кежім жабылған екі ат тартылды. Алғашқысы — аңсағай, кең сауыр, күдіс белді жонында айқын, қоңыр жағалы бар, түр-түсі өзге аттардан бөлек, Азбан-Сұр аталатын арғымақ еді. Дала жылқысы тарпаң мен үй жылқысы қазанаттың арасынан шыққан будан. Оған басына алтын оқалы айыр қалпақ, үстіне етегі төгілген, өңірі мен екі шалғайы әшекей әдіпті, жон арқасы мен қос омырауы оюлы қызыл шапан, аяғына жеңіл қызыл саптама киген, қару атаулыдан беліне қынабы бедерлі, балдағы алтын, ұзын қыпшақ кылышын байлаған Ораз-Мұхамед мінді. Екінші арғымақ — бітіс-болмысы Азбан-Сұрдай зор болмағанымен, аса көрнекті, ешкі басты, жұмыр, қысқа мойынды, сирақтары сида, тұрқы биік, түгі мақпалдай жылтыраған қара қасқа. Бұл — будан емес, көшпенділер жылқысының көне нәсілі, жорықта берік, жарыста жүйрік қазанаттың өзі, түменге танылған Томаға-Көз аталатын атақты сәйгүлік еді.
Оған басына үкісі шоқты, бойлығына маржан төгілген, желкелігі — өрілмей бос жіберіліп, үш бүктеп түйілген қолаң шаш сыртынан киілген, жауырын ортасына түскен шашқаппен ұласатын биік сұлама бөрік, үстіне бес етек көк торғын көйлек, қынама бел күдері камзол, аяғына шашақ оқалы, биік өкше, қайқы тұмсық көк етік киген Ай-Шешек-бегім мінді. Екеуінің соңынан ақ сүңгі, қызыл жалаулы ұзын найзаларын көкке қарата тақымға басқан, үстеріне жеңіл бектер сауыт киген, қылышты, оқ толы қорамсақ, имек жақты отыз қаралы жасауыл ерді. Сарысудың бойына бытыса біткен, теректі, қайыңды, емен, үйеңкілі калың тоғайдың ар жағындағы күлгін көк жазықтың қиыр шетінен төңкерілген қазандай, қып-қызыл күн шыққанда Ораз-Мұхамед ат басын көлеңке бетке бұрды. Астындағы Азбан-Сұрдың сирағынан бастап созылған, өзіне ұласа бере, әлдеқайда барып жоғалатын ұзын сүлдені қызықтағандай сәл іркілді. Қарсы алдындағы кең жазыққа қараған. Жаңа көтерілген күн сәулесімен қызыл толқындана құлпырған боз жусанды кең дала. Сипай қамшылап, өз көлеңкесін өзі қуалай аз жүрді. Алға аттанған сайын көлеңке қысқара түскен. Бусана толықсып жатқан жер реңі де өзгере бастады. Төңірек тегіс тыныштыққа бөккен. Артта ат пысқырды.
Жүз қадамдай тежеле ерген жасауылдардың бірінің аты. Сол жағында, дәл кұлақ түбінен жас жусанды бытыр-бытыр басқан тұяқ топылы естіледі. Жүйрігі үзеңгі тістеп, сәл ғана қалыңқы келе жатқан Ай-Шешек. Үнсіз. Ораз-Мұхамед бұрылып қарай жаздап, қалт бөгелді. Жүрегі сыздап ауырып коя берді. Аршындай аяңдаған аттар етегінен тапай қуған көлеңкенің басы қысқарып, бұғалық тастам жерге келіпті. Алда, сары даланың шегіндегі қиыр көкжиекте, тозаңсыз, толқынсыз ұйыған таңғы ауада өркеш-өркеш қабырға, шошақ күмбездер сұлбасы анық көрінді. Бағзы бір заманда құлаған қамал, немесе, көне зираттар. Қайсысы болса да, өткен, өшкен өмір елесі. Олар да ашық аспан астында күн кешкен. Олар да тарыққан, күйген. Бірақ күрескен. Ақырына дейін алысқан. Әйтпесе, артында құлаған қорған, күңіренген күмбез емес, жайдақ қара жер ғана қалар еді. Жайдақ қара жер ғана. Жоқ, құлаған күмбез емес. Кең даласын малы мен жанына толтыра, қаптай көшкен қалың қазақ. Басында күмбез, артында ұрпақ. Өз міндетін атқарып өлді. Ендігі кезек — сенікі.
Ал сен... сен — өз басыңның күнделікті күйкі тірлігінен аса алмай жүрсің... Кенет өзінің бар болмысы, тірлік-тынысы соншалык қораш көрінген. Иен далада да әдеп сақтап, тым құрыса қатарласпай, ауыздық кере бас шүлғыған атының тізгінін іркіп, канжығалас келе жатқан, ешқандай жазығы жоқ Ай-Шешекті соншалық алыс, соншалық жат көрді. Жек көрді. Қолын байлап жүрген — сол. Алдынан талқы құрған — сол. Бұл да сабаз. Жігіт емес. Сұлтандық қайда, азаматтықтың өзі жоқ... Іші алай-түлей болып кетті. Қасындағы серігінен аулақтағысы келгендей, тізгін тарта тебінді де, оқырана кісінеп, көкке атыла қарғыған атының жалын құша, сауырға батыра қамшы ұрды. Онсыз да табаны қызып келе жатқан Азбан-Сұр жер топылта, аттаған сайын дүбірге дүбір қоса, арындай шапқан. Алайда Ораз-Мұхамед енді ғана қыза бастаған атының тізгінін жиып, түндік бойынан озған күнді сол қапталға ала, түстікке бет бұрды. Ай-Шешек-бегімнің әуелгіден бір тұтам жақындамай, бір қадам қалмай, дәл қасында келе жатқанын сонда ғана аңдады. Бірақ өзінің жанды көлеңкесіне айналған қызғаншақ ханымға емес, біршама артта калған ерудегі ауыл жаққа қараған.
Жас кезінен көзіне қанықты сурет мүлде басқаша мәнде көрінген. Бұрын бала еді. Хан немересі болса да бала. Енді ел ағасы, жұрт ағасы. Кең жазықты қақ жарып аққан тоқ арналы Сарысудың ұзына бойын құлдай біткен қалың тоғай үсті кей тұста шудалана аспанға өрлеген, кей тұста үйіріле жайылған көк түтін. Қарауыта мұнартқан тоғайды бірде ары ысыра сұғынып, бірде бері тарта, иіле шалқайып, ұзыннан-ұзақ созыла, жолақтай көмкерген жасыл шалғын үсті алып самұрықтың жұмыртқасындай жыпырлаған киіз үйлер. Көбі — арбамен тұтас жасалған көк күйме, біразы арбадан алып-салмалы көтерме — бәрі де аппақ. Үш қатар болып, ұзыннан ұзақ тізілген. Кей тұстар шоғырлы, аумақты көрінеді, — бұл — батырдың, не бидің көк күймесі орнаған күрен — түтіндердің қою жері де сол шама. Әуелде арасы үзілмей, шұбатыла созылған үйлердің бергі бетінде мал да, адам да жоқ еді, аздан соң қараң-құраң, жанасалай шапқан бірлі-жарымды аттылар көріне бастады. Уақыт озған сайын, күрендердің арасында ерсілі-қарсылы жүйткіген шапқыншылар қарасыны молая берді.
Ақыры, ілгеріде тұрған, көк күймелер мен көтермелер шоғыры тым аумақты күрендердің бірінен жиырма шақты атты шықты да, сұлтан тобының жолын қиып, көлденеңдей шапқан. Артта, екі арқан бойы жерде келе жатқан жасауылдарға да жан біткендей. Сар желіспен суыт келе жатқан сұлтанның алдына түспегенмен, қарсыдағы топпен араға қыстырылуға әзір қалыпта, көлденеңдей озды. Аралық тез қысқарды. Сұлтан ат басын бұрмағанмен, қырындай шапқан белгісіз кісілер көп ұзамай-ақ карсы алдан шықты. Күнге шағылыскан шошақ төбе дулығалары, жарқыраған берен, мұздай көбе, сұп-сұр бадана сауыттары, аттарының маңдайын, сауырын жапкан болат құяр, омырауын, мойнын, қос бүйірін бүркеген көн қаптамалар бұл топтың түгел аламан екенін әйгілейді. Осы айдынды жұрт ішінде айрықша көрінген, астында есік пен төрдей бурыл аты бар абақ ағасы Қоянақ бахадұрды Ораз-Мұхамед бірден таныған. Қарсы топтың арыны қатты, әрі тегіс қарулы болғанымен, сұлтан суыт жүрісінен танбады. Кенет созыла шауып келе жатқан аламандар тобы бытырай жазылды да, алдыңғылар ат басын ірікті. Соңғылары қатарға жетісімен, қарулары саудырап, тегіс аттан түсті. Ораз-Мұхамед сонда ғана тізгін жиған.
Толқи құбылған құлақты алтын дулығасының ұшына шоқ үкі қадалған, кеудесіне бедерлі шарайна, құрыш көбе, білегіне болат қолдық, аяғына темір тізелік, топсалы бұтырлық киген, омырауы даладай, суық жүз, кыр мұрын, қалың қабақ, қияқ мұртты жас жігіт бастаған аламандар тобы қатарласа ат жетектеген қалпы, аяқтарын ауыр алып, өзіне қарай беттегенде Азбан-Сұр да иесінің тәкаппар кейпін тақымынан танып білгендей, құйрығын оңды-солды қайшылап, басын кегжите көтеріп, тақ тұра қалды. Ай-Шешек-бегім де қатарласа бере, тұлпарының мойны иіле тоқтаған. Аламандар тобы есік пен төрдей калғанда тежелді. Қалғандары да қол қусырып, жамырай сәлемдесті: — Алла жар! Ораз-Мұхамед өзін қарсы алушылардың ықылас-пейілін байыптағандай, әркімге бір саралай қарап сәл бөгелді де, атын тебіне жақындап, самарқау қимылмен, алтын шырмауық, тобылғы сапты қос айыр қамшысының ұшын Қоянақ бахадұрдың иығына тигізді. Қоянақ бахадұр қолындағы тізгінін күлігінің жалына қайыра лақтырып тастап, жіті қимылмен екі-ақ аттады да, Ораз-Мұхамедтің үзеңгісінен ұстады. Тік тұрған күйі сұлтанның етегіне бас қойды. Артына бір бұрылып алып, көп атынан, өз атынан сөйлеген. Еліңнің аужайын көріп, ханымды халыққа танытуға шыққан екенсің.
Сапарың оң болсын, жолыңа нұр жаусын. Жауап күткендей сәл бөгелді. Бірақ Ораз-Мұхамед ештеңе дей қоймаған. Өкпелісің, білеміз. Бес саусақ та бірдей емес. Қарашы халқың да сан қилы. Игі жақсы да әр түрлі. Бірақ шынашақ та керек. Адырнаны аңырата тартар бас бармақ көрме бізді, шынашақ құрлы қызметіңе жараймыз! Бірақ жақынның бәрі жан-тартар дос емес, алыстың бәрі жандасар қас емес. Тегіс өз жұртың, сұлтаным, — деді содан соң Ораз-Мұхамедке арнап. Кеше ғана өткен атаң Онданның еншілі жұрты біз едік. Сенің абыройың өссе, біздің де биіктей түскеніміз. Абақтан шыққан аламанның рубасы бегі, әскербасы батыры — алдыңда тұрған он екі ердің қылышы сенің қыныңда, жаны сенің жолыңда, сұлтан. Ораз-Мұхамедтің үзеңгісінен қолын босатты, өкшелей шегініп барып, манадан бері қимылсыз тұрған атының шаужайынан алды. Соның алғашқысы — кеше ғана Ақ-ханымның жарлығымен неше аяқ қымыз ішкен, өзіңнің шарапатыңды көрген меркіт Тоқта батырдың күрені... Ораз-Мұхамед кеше ғана Ордадағы отырыстың шырқын бұза жаздаған аусарға шүбәлана қараған.
Сұлтанның көзқарасынан именді ме, әлде жуылып кеткен айыбының салмағын мастығы тарқаған соң ғана сезінген бе, Тоқта көк жусанның үстіне тізерлеп сылқ түсті. Жебеушім өзің! Жәрдем ет. Босағамнан Ұмай-Ана болып атта! Қалай жүру, қайда түстену — сұлтанның ісі. Қапелімде сасып қалған Ай-Шешек-бегім ештеңе дей алмай, қызарып кеткен. Ораз-Мұхамедтің өзі құтқарды. Содан соң зілсіз зекіді. Өз үйіңе де еңбектеп кіремісің! Баста! Үзеңгіден аяғың шықса да тізеңді жерге тигізбе! Түрегеп тұрып кестір басыңды! VII тарау ОТ БАСЫНДА Ерудегі көш жолында қона, түстене жүріп өткерген жеті-сегіз күн ішінде Ораз-Мұхамед өзі мүлде ойламаған, бар деп білмеген талай жайға қанықты. Алыстан самаладай көрінген, дөдегелері қабылан, бұғы суреттерімен, көк ала оюмен безендірілген, еңсесі биік ақ үйлердің барлығы бірдей жасау-жабдықты емес екен. Көтермелердің көбінің туырлық-түндігінің өзі түгелдей, жаңа басылған ақ киіз емес; ыс шалған, тоза бастаған, тек сыртынан шаңқандап борлап, немесе, басқа бір амал қолданып, өңін кіргізіп қойған. Тіпті, іші-сырты бірдей келісті көк күймелердің талайы « бөрі арығын білдірместің » кебінде сияқты.
Бес мың жылқы, он мың қойлы бай мен сауып ішерлік қана малы бар құба төбел шаруаның қатар көшіп келе жатқаны аңғарылады. Бұрын қалай ойламаған, егер үй басы жүз қара, мың тұяқ өргізсе, осы бір лек көштің өзінің малы бүкіл Арқаға сия ма. Сұлтан көшінде қатардан қалар ешкім жоқ, әйтсе де, көк күйме мінгендердің бәрі бірдей мыңғырған бай болмай шығуының өзі Ораз-Мұхамед үшін үлкен жаңалық еді. Сырттай айбарлы шонжарлар тобы да алыстан көрінген көк күймелер күрені тәрізді. Араласа, әңгімелесе келгенде олардың да іші-тысы аңдалып қалды. Батырдың бәрі бекзат емес екен: арасында бөрі де, қорқау да бар. Бірі — ерлікті атақ шығарар, абырой асырар ойын көрсе, бірі — олжа түсірер, ошақтың бұтын көбейтер кәсіп санайды. Аттансақ, қырсақ, жойсақ, олжаға батсақ деседі. Алыстан жау табылмаса, жақынмен жандасуға да әзір; арты неге соғады — мұны ойлайтыны аз.
Бидің бәрі білікті емес екен: келте кесер кекірті бар, күпірлігі жетер астамы бар, бірі — жағынуға, жалт бере тайқып, ту сыртыңа шығып, қырқа шалуға әзір, өз басынан бөтен қамы жоқ, бірі — теке тірестен тайқығанымен, кеуде көрсетуге бейім, өз ығына жүргізуге құмар, өз руынан басқа жайы жоқ; ақыр түбі неге апарады — мұны пайымдаушы аз. Әйтсе де, әр руды ақтап, ел тірегі саналатын шонжарлармен оңаша сұхбат, ойын-сауық үстінде өткен азғана күн ішінде бірталай жақын дос тапқан. Өзінің жалғыз емесін білген. Тағы бір білгені — хан үкімі күшті екен. Арада қаншама алмағайып заман өтсе де, Қасым ханның « Қасқа жолында » айтылған: « Хан қасында — қарашы », « Сұлтан — тізгін, би — ауыздық, батыр — қамшы » деген қағидалар өз күшін жоймапты. Қалай қарай қиялап салса да, өз еркіне көндіретін тізгін барын, ол тізгін хан қолында екенін ұмыта алмайды, соза тартқанымен, бой үзіп кетпейді. Тек тізгінді өзі қалаған жаққа бұруға тырысатын сыңайы ғана танылады.
Бірі айламен, еппен, бірі атақ, айдынымен, сұлтанның әр ісіне ықпал еткісі келеді. Алдауға түспесін, айбардан ықпасын аңдағандары көңілін табуға, қолайын алуға ұмтылады. Сұлтанның ықыласы кімге ауса, соның көші оңалатынын енді ғана ұққандай, өзара бәсеке-жарысқа түскен. Ораз-Мұхамед өз күші неде екенін, хан қайраты қайда жатқанын жаңа ғана кәміл пайымдады. Алайда, шарасыз күйге, дәрменсіз кепке түсуі оп-оңай екенін естен шығармаған. Сондықтан өтініш айтушыларды жүре тыңдап, жылы шыраймен ұзатқан, тілек білдірушілердің көңілін қалдырмай, ұзын арқан, кең тұсауға түсіріп кеткен. Түптеп келгенде, кеше ғана ордаға кердеңдей кіріп, кіріптар адамындай қаншама талап артқан билер мен батырлардың біразын өзіне борыштар етіп қойды. Әскердің күші аламанның ауыз бірлігінде болса, хан мен сұлтанның күші қарашы бектердің алалығында екен. Сағат сайын күшейіп, ісі оңғарыла бастаған сұлтан өзін көреген саясатшы, кемеңгер көсем санамағанымен де, марқайып, мардымсып қалды.
Ол ханның да, сұлтанның да талайын көрген, ата-бабасынан бері жұрт тұтқасын ұстап келе жатқан ел шонжарларының ұсақ-түйекке майысқақ болғанымен, өзара бақас болғанымен, өмірлік мүдделеріне қатысты өзекті мәселелерге келгенде бірігіп кететінін, зәредей де шегінбейтінін, қаны қарайса, хан ордасының өзіне қарсы шабарын білмейтін. Ерудегі елді жағалай қыдырған сапар үстінде — әр күрендегі түстік кезінде де, коналқа кезінде де сый-сияпат мол болды. Шыңғыртып құлын сойды. Былқытып бағлан асты. Аяқ-аяқ шұбат тартты. Бектердің ақ борықтай толық, егде бәйбішелері жас ханымның қолына балдақты алтын жүзіктер кигізді, мойнына асыл тасты ширатпа алқа тақты. Батырлар мен билер жас сұлтанның беліне қыны мен сабы ойма алтын, алмас қылыштар байлады. Сұлтанның жолы, ханымның аяғы деп әр ру, әр ата көш басына қарай топырлатып жүзден жылқы айдатты. Әр күрен басқадан байлығын ғана емес, сән-салтанатын, өнерін де арттыруға тырысқан. Дәулескер домбырашылар мен қарт қобызшылар күй шалған, қаз дауысты жыршылар көне хикаяларды толғаған. Таң — таңға қосылды, күн — күнге ұласты. Көңіліндегі күдіктің көбі сейілген Ораз-Мұхамед жан-тәнімен тыныс тапқан. Әйтсе де алаң еді.
Жас та болса бас болуға тиіс, жұрт ағасы саналатын сұлтан өзінің жеке басына қатысты іске келгенде анық дағдарған. Бір жақта — көріп алмаса да көркіне мас қылған, ақылымен, ісімен бар еркін билеген Ай-Шешек, бір жақта — рулы елді бұзуға, жұрт тыныштығын кетіруге әзір Абалақ сұлтан. Екі ортада — әмірі қатты әже Әз-ханым. Әрине, соның айтқаны болады. Бірақ... Ораз-Мұхамед өзінің Ділшат-сұлтанымға деген көңілінің соншама шұғыл өзгергеніне қайран қалды. Тезірек қосылуды аңсап еді-ау. Енді түрпідей көріп отыр. Жоқ, сүйкімі қашқан емес. Тек Ділшат келсе, Ай-Шешектен айырыларын біледі. Қалтқысыз көңіл — тұл болмақ, ыстық құшақ — суық мұзға айналмақ. Ең қиыны — Ай-Шешектің өз көңілі. Жоқ. Көнбейді. Кәрі әже өз білгенін айтсын. Бұл өз ойын орындайды. Абалақ кеше ғана боз қасқаның қанына қолын малып ант берген. Аруақ аттаса, кердең басты кесер қиғыр қылыш бар. Сонда... Дал болды. Бектердің бас отауының төрінде, мамық төсек үстінде жатып талай оянды. Кейде бәрі де оп-оңай сияқты. Несі бар. Төрт әйел алмаған сұлтан жоқ!.. Кейде соншалық шатасып, бытысып жатады.
Олардың қайсысына Ай-Шешектей жар кездесіпті!.. Игі жақсыларға, ең бастысы — ісі мен сөзі бөлінбес әмірлі әжеге жауап қайырар мезгіл жақындаған сайын мазасы кете түскен. Ақыры, сейілдің соңғы күні бұл түйін де шешілді. Ең үлкен сый-сияпатты, өз дәргейіндегі барлық қарашы бектерден асқан қас мәрттікті де сол жерде көріп еді. Сұлтан шеруі кештің қыл түбіне екінді әлетінде жеткен. Көш басы еруден екі күн бұрын тапап өткен, одан бергі он күн ішінде тозып, оты желініп бітуге айналған аяғы құмға барып ұласатын тықыр қоныс. Салқар көш жолындағы ең соңғы күрен ұбақ-шұбақ емес, жинақы, шоғыр. Басы — ілгерідегі жұртпен жалғас, етегі — бірінің дертесін екіншісінің доңғалағына артып, үш қатар тізілген, ортада үлкен шеңбер қалдырып, доғалана иіліп барып өзенге тірелген көк күймелер сапы — қызыл қыш кабырға, ақ мұнаралы қорған сияқты. Өзенмен аралық — шалғыны тапталған, кей тұста сартап болып тоза бастаған кең алаң — көтермесі, көк күймесі аралас жыпырлаған ақшаңқан киіз үйлер, кішігірім қала дерлік. Жүздеген жер ошақтан шыққан көк түтін кешкі тымық ауада шұбала өрлеп, шырқау биікке бой созады.
Өрлеген сайын батар күн сәулесімен күреңіте береді де, жайыла келе, ақшаңқан шаһар мен ашық аспан арасына шымылдық болып тартылады. Арбалардың ұзын дертелері көтеріліп шеп ашылды да, сұлтан тобы қорған ішіне кірді. Күреннің қақ ортасында, дөңес тепсең үстінде тұрған, босағасына, ұзын найза басына қызыл күрең ту ілінген еңселі ақ отауға дейінгі аралық — қақ жарыла ентелеген, жас сұлтанды, сұлу ханымды көруге әуес бала-шаға, кемпір-шал аралас аттылы, жаяу жұрт сәлем рәсімін жасап, ризашылық білдіріп жатыр. Сұлтан тобы отауға тұмсық тіреп, аттан түсісімен, бәрі де түк болмағандай, жамырай тарап, еркектер найза саптап, қылыш қайрап, немесе қайыс тіліп, өрім өріп, ағаш жонып әртүрлі бұйымдар жасап, әйелдер киіз басып, арқан есіп, немесе іркіт пісіріп, май айырып, құрт қайнатып, бір сөзбен айтқанда, барлық жұрт күнделікті тіршілік қамына кіріскен. Әуестігі тарқамаған — қара құйқа тақыр бас, келте жейде, шолақ дамбал, жалаң аяқ балалар ғана. Әдепкідей жамырап шуламай, анадайдан торуылдап жүр.
Сұлтанмен дастарқандас болған бек әкелері жол көрсін, жөн танысын деп өздерімен бірге ертіп жүрген, тақыр бас емес, тұлымды, жалаң аяқ емес, етікті балаларға — өздері күнде асықты бірге ойнап, реті келсе, ептеп төмпештеп те алып жүрген достарына қызыға қарайды. Ал тұлымдылар өздерінің ерекше екендерін жаңа ғана түйсінгендей, тегіс мардымси қалған. Ақ отаудың көлеңке бетіне ортасы — қызыл күрең бояулы жұқа киізден қиылған бұлан суретті, шет-шеті арқар мүйіз көк ала оюлы, көлдей үлкен сырмақ жайылыпты. Ораз-Мұхамед Ай-Шешекті оң жағына ала, төрге отырысымен, алдына жылқының тұтас пісірілген жамбасы, бітеу айналдырған қос қазы, бүтін жал, білектей қарта, және басқа да сыйлы мүшелер салынған астау табақ қойылды. Қалған жұртқа да астау-астау суық ет тартылған. Аяқ-аяқ шұбат келді. Таяқ тастам жерде, жер ошақ басында ту бие тағы сойылып жатты. Соңғы бес күн бойы сұлтанның етегінде болған Томан би әміршісіне айрықша құрмет көрсетіп, сусын құйылған ыдысты өз қолымен әперіп, дәмді мүшелерді өз қолымен ұсынып отыр. Ат үстіндегі азды-көпті жүрістен соң шөл қанып, дене тыныстайтын дастарқан басындағы бейбіт кеңес басталған.
Сұлтанның еркін отырып, еркін сөйлеуді қалайтын шетін мінезіне тәнті болып қалған бектер күнделікті тіршілікке, алдағы ұлан-асыр ас пен той, жүйрік аттар жайын әңгімелеуге көшіп еді. Кенет Ораз-Мұхамед ел аралап шыққаннан бері көкейінде жүрген бір кептің шетін шығарды. Апталап жүріп күн қыза межелі жерге — Қабырға мен Торғай бойына, Есіл алқабына, әйтеуір ел баспас иенге жетеді. Жер тырмап, тұқым шашады. Құлан тапағаннан қалғанының өзі үй басына екі-үш қаптан жететін. Даусын көтермегенімен, үні ызбарлы шыққан. Алайда, сұлтан іркілмеді. Ұқтың ба?! Мен сол үзілген тұсын айттым. Ал енді неге екпейміз десеңіз, шөп басын жеген жұрттың мүйізі шыққанын көрмедім. Ақ бетіме жазықсыз күйе жақпа. Ғұмыры ұзақ, жолы жарық болғыр мәлік әл-мүслім Тәуекел ханның анасы, өзіңнің кіші әжең Яхшым-бикем мағұл қызы емес пе еді? Ал Тәуекел ең алдымен сол Мағұлстанды тоздыруды ойлап отыр. Атаң Шығайдың анасы Абайқан-бегім — қалмақ қызы болатын. Өз әкең Ұзын оқты Ондан сұлтан сол қалмақпен соғыста өлді. Ай-Шешек-бегім — жалайыр емес. Керей де емес. Төре де емес. Қазақ. Ел анасы. Ораз-Мұхамед тосылып қалды. Жөн айтады!
Мен бастап, қалғандар қосылып, мына қарашы жұртың түгел жалған сөйлесе сен не боласың? Шын сияпат пен жалпош аярлықты айыра алмасаң ел не болады? Алайда... — Тоқта! Тұқыра түнеріп кетті. Тақпақты сөз қуып отырып, ойдан ұтылғанын жаңа ғана аңдаған. Біз білікті бекті сыйладық. Аузына ерік, қолына билік бердік. Бірақ ағайынды алала дегеміз жоқ. Елді екіге бөл дегеміз жоқ. Адалын айтсақ, алалаған, бөлген ешкім жоқ та. Онда бұрынғы жарлығымызды несіне қайталаймыз. Ордадағы кеңесте шет жағасын айтқанбыз. Есілдің қолка жүрегі Қызылжардан төменгі кең жайлауға шуманақ жалайыр қонады! Бір сәт ауыр тыныштық орнады. Бірақ еңсесі түсіп кеткен еді. Уақытша ғана. Сонда бұрынғыдан да жайыла қонасыз. Тіпті, қазіргі күніңе зар боларсың! Күнді төбеден асырмай тындыр шаруаңды! Күн ауған соң қайран жоқ. Міне, ақшам туды. Енді түн келеді. Кім тоқтатпақ қара түнді? Дұшпанының сағын сындырмай тынбас, — деді Көкбөрі бахадұр. Кеселді түйін шешілген соң, игі жақсылар тобы жадырап күлмесе де, сабыр тауып, байыпты, маңғаз кейіпке көшкен.
Мұрты жаңа тебіндеген бала түгілі, марғасқа білгелердің өзіне ұтқызып көрмеген, сұлтанды айтқанына иліктіріп, ханның өзін қажетті мөлшерден қайырып алып үйренген асау би Томан да ашуын парасатқа жеңгізді, іші алай-түлей болса да, сырттай байсал тапты. Тек Ораз-Мұхамед қана ширыққан қалпынан жазбады. Басы иілген биді біржола жыққысы келіп, енді қайтып бұлқынбастай бұғалық салудың амалын ойлап, ілгішек іздеп отыр. Бірақ сұлтан іздеген жанжалдың реті келмеді. Игі жақсылар тобы жағына құлдық ұрмағанымен, әдептен озбай, бағынышты кейіпте құрмет тұтып, әр сөзін тосып, әр сауалына ойлана жауап берісіп отыр. Бұл кезде күреннің қақ ортасына үлкен алау жағылған еді. Мәжілістес игі жақсылар тобының төрт жағынан қойылған, күрендегі әр үйдің қазан-ошағында маздаған от атаулының жарығы күрт кемігендей. Тіпті, тұнық аспандағы жапырлай қаптаған жұлдыздардың өзінің сәулесі бозара сүлеленді. Төңіректегі түн тұманы лықси серпілген. Ораз-Мұхамедке өзімен дастарқандас жұрт та, төңіректегі боз үйлер де басқаша кейіпте көрінді. Игі жақсылар тегіс әлденеден қаймығып, қызара толқып отырғандай. Ал үш қатар саппен тізіле дөңгеленген көк күймелер шеруі енді болмаса жылжи қозғалып жүре беретіндей. Ораз-Мұхамед мұның алғашқысына іштей масаттана, соңғысына қызыға, тамашалай қараған.
Білікті бекке жағудың ең төте жолы — тізгінді тартыңқырап ұстау екен; мұны алғаш рет бұдан он күн бұрын, ордадағы мәжіліс соңында аңдаған, енді ашық көзі жетіп отыр. Рас, бексіз сұлтанның күні қараң. Бірақ бектің күні мына берік сап — қатар-қатар қорған құрған көк күймелерде — қарашы халықта емес пе. Ораз-Мұхамед лаулаған алау жарығымен құбыла ойнаған көк күймелерге сұқтана қарап, үнсіз отырып қалды. Көзге қанықты сурет болса да, басқаша байыппен қараған. Көк күймелердің алдыңғы, ішкі жақта тұрған қатары әрі зор, әрі әсем көрінеді. Арбасының шарбақ-шарбақ қайың доңғалағы мен берік қиюластырып жасалған арыс ағаштары жосаға жаңа ғана боялғандай қып-қызыл. Арба үстіне бітеу орнатылған киіз үйлердің үзігі мен туырлығы бүгін ғана жабылғандай, аппақ, дөдеге жапсырмалары, белбау, басқұрдың ою-өрнек, әшекейлері анық ажыратылмағанмен, андағайлап тұр, өзара ұқсамас ерекше көркін танытады. Екінші, ортаңғы қатардағы көк күймелердің біразы көлеңкелі, аралықтан анық көрінгендерінің өзі онша әсем емес сияқты. Ал арғы, сыртқы қатардың нақты қандай екенін ажыратып болмастай. Киіздері де онша ақ емес, үйлерінің сүйегі де ұсағырақ, тіпті, арбалары да аласа сияқты. Бірақ олай емес.
Тіпті, керісінше. Ең әсем, ең биік көк күймелер сыртқы қатарға тізілетін. Жансыз мүлік қана емес, жанды адам да солай-ау деп ойлады Ораз-Мұхамед. Көзге кім бұрын басылса, сол ыстық. Алыстағы ағайынның асқаралы қасиетін көрмей, білмей жүре беруге мүмкін. Мына отырған білікті бектерге ешқашан жауласпаған, дауласпаған, бірақ шет көшіп, қиыр жайлаған жалайырдан тайталасып ( төбелесіп ) бірге өскен найман жақын болып тұр. Жоқ. Мәселе онда емес. Иә. Оның мәні басқа. Жеке адамдар ды алайық. Осылардың өзін. Бұлардың қасиеті… Дұрыс емес. Әркім өз орнында. Бірақ беделі неден? Томанды өз келесінен асқан көсем, жұрттан озған шешен дейік. Қалғандары неге жоғарылы-төмен отыр? Орындарын ауыстырса… болмайды екен. Бек — білігімен емес, билігімен — қарауындағы бұқараның білегімен күшті. Міне, балта бегі төмен отыр. Жасының кішілігінен, ерлігінің кемдігінен емес, руының аздығынан. Сибан бегі жоғары отыр. Ақылы асқанынан емес, аламанының айбарынан. Абалақ сұлтан ханның өзіне қыр көрсетті. Ерлігі де, есерлігі де бар шығар. Бірақ оған күш берген — артындағы қалың найман.
Сенің шіреніп отыруың да осы жұртыңның арқасы. Басқа тебе берме. Тек... сенің жұртың — бір ру емес. Бүкіл ел! Кенет көк күймелердің ак күмбездерінің арасынан сығалай жамыраған жарықтарды көзі шалды. От. Көп от. Малшы емес. Ерулі ел. Заманның түзуінде бірге көшетін едік. Баяғы, Абдолла ханның шапқыны кезінде жаны қырғынға, малы талауға түсті. Содан соң... жетім — кекшіл, кедей — текшіл, бөлініп кетті бізден. Көш сәнін бұзатын болған соң жабыса қоймғанымыз рас. Алыста калған еді, бүгін ғана жетіп қонса керек. Атты әкел! Не айтарын білмей, санын соқты. Ризамыз. Алда талай дастарқан бар, келеміз тағы. VIII тарау КӨШПЕНДІНІҢ ЛАШЫҒЫНДА Қабаттаса қатар түзеген көк күймелердің ұзын дәртелері көтеріліп, күрен шебінің кең қақпасы ашылған соң саудырай төгіліп, сыртқа шыққан сұлтан тобы әп-сәтте түн қойнына енді. Ұзамай ат құйрығын жағалдаған от сәулесі өшіп, кешкі ауылдың абыр-сабыр дыбысы да әлсіреген. Төңірек тегіс тұңғиық түнек. Самал лебімен астасқан, майда, мақпал қараңғылық. Аяқ астында не бар, төңірек бедері қандай — айырып болар емес.
Тек алыс қиырда, әр тұстан жылт еткен от көрінеді. Көшпен жарыса жылжып келе жатқан қойшылардың ошағы. Сирек. Аралары алыс. Ал көктегі жұлдыздар жыпырлай көбейіп кеткен. Жымыңдай жамырап тұр. Айрықша жарық, үлкен жұлдыздарда көгілжім нұр бар. Ай-Шешек-бегімнің аты жоқ саусағындағы гауһар жүзік сияқты. Мүмкін, гауһардан да асыл тас болуы деп ойлады Ораз-Мұхамед. Жай ғана асыл емес, сәулелі асыл тас. Тәңірінің шырағы да тәңірі текті. Ораз-Мұхамед өзінің сол жағында, әдетінше сәл қалыңқы келе жатқан Ай-Шешекке қарады. Сұлбасы ғана қарауытады. Үнсіз. Қимылсыз. Астындағы аты ғана қатарласқысы келіп, тізгінін соза тартатындай. Көк шымды солқылдата басысында ілгері емінген сабырсыздық бар. Ал арттағы, әдепкіден гөрі жақынырақ жерде келе жатқан жасауылдардың аттары зордың күшімен, әрең ілесетіндей. Дүңкілдей жапырлаған тұяқ дауысында, пысқырған дыбыстарында әлденедей самарқаулық, бойкүйездік бар. Кейбіреулер, тіпті артқы ауылды қимағандай, немесе, үйір іздегендей оқыранып қояды. Ораз-Мұхамед атының тізгінін іркіп, Ай-Шешекті қатарластырды, содан соң ер үстінде жамбастай созылып, белінен орай құшақтады. Екі ат та үзеңгілері сыңғырай соғыла жанасқан. Сұлтан жас ханымның әтір иісі аңқыған балғын тамағынан емірене сүйді.
Кенет босап кеткен Ай-Шешек Ораз-Мұхамедтің мойнына орала бере, оқыс-бойын жиды. Тізгінін тартып, алға қарай еміне бере, атына қамшы басты. Онсыз да дегбірі түгесіліп келе жатқан Томаға-Көз адырнадан атылған оқтай ытқып, қас қаққанша арқан бойы кетіп қалды. Тебіне шапқан Ораз-Мұхамед өзен арнасын бойлай біткен көгалды тепсең ұтырылып, сірә, көкпек болса керек, кедір-бұдырлы тақыршыққа шыққанда әрең қуып жетті. Сол қалпы үзеңгі қағыстыра қатарласып, ұзақ сілтеген. Тұяқ тасыры оқыс кеміп, омала алынған ат аяғынан суылдай төгілген құм дыбысы шыққан кезде ғана тізгін іркісті. Ораз-Мұхамед көлденеңдей бұрылып, артқа қарап еді. Жыпырлаған жарықтан көзі тұнды. Жоғарыдан, алыс көкжиектен бермен қарай, кей тұстарда дөңгелене шоғырланып, кей тұстарда қатарласа тізіліп ұзыннан ұзақ созылған мың сан от — ақтарыла төгілген алаулы дария сияқты. Қаптай сөгіліп келе жатқандай. Енді біраздан соң, шоғырлана тоқыраған төменгі балағы да бері қарай лықси ағатындай. Тамашалап тұрып қалған Ораз-Мұхамед топырлай шапқан жасауылдар өздерін тапай жаздап, оңды-солды лоқылдай тоқтаған кезде ғана ілгері жылжыды. Алдағы сурет мүлде басқаша. Көш жолынан сәл қиыс осы бір тұста ескі арнаның ойысында пайда болған көлшік бар сияқты еді.
Соны жағалай қонса керек, сирек жағылған оттар сұлбасы жаңа туған айға ұқсайды. Бірақ бас аяғы жинақы; салқар көш емес, шағын ел екені айқын танылып тұр. Алып жатқан аумағына қарағанда, жеті, сегіз жүз түтіннен аспайды. Алдымен иттер үрді. Содан соң от арасында қараң-кұраң жүгірген адамдар көрінді. Дайын тұрса керек, бірнеше жерден лап етіп, жаңа алаулар жағылды. Енді күрен суреті айқынырақ көрінген. Бірлі-жарым бозғылы болмаса, көбі қараша үй. Көк күйме атымен жоқ, қадау-қадау көтермелер, екі аяқты арбаға тігілген күркелер ғана көрінеді, ал жүк артуға арналған қаңлы арбалар тіпті көп. Бірақ мұнда да жаугершілікке толы көшпенді тіршілік ғұрпы бұзылмапты. Күркелі, жайдақ — арба атаулы тегіс тізіле тіркеліп, үлкенді-кішілі үш қатар, жылжымалы шеп жасалған, құрым лашық, итарқа қостар мен көтерме киіз үйлер тегіс ортада. Басқа бір әлемге енгендей, жадау күреннің жұпыны болмысына таңырқай қараған Ораз-Мұхамед арбалардан құрылған шептің ар жағында, бастары қылтиып, қатар-қатар тізілген кісілердің тұрпаты мен мінез-құлқына онша назар аудармаған. Түн қараңғылығын тіле шыққан: — Уа, тоқта! Елмісің, жаумысың?
Он күн бойғы көш жолында кімсің деп ешкім сұрамаған. Атын тебініп жіберіп алға шыққан жасауыл басы барқырай айқайлап: — Уай, танымай тұрмысың! Сұлтан ием келіп тұр! Қай сұлтан дейді ғой. Өз сұлтаның! Тәуекел ханның інісі, Ондан сұлтанның ұлы Ораз-Мұхамед! Қасындағы — бәріміздің анамыз, сұлтанның жаңа алған қосағы Ай-Шешек-бегім! Қол қусыр! Құлдық ұр! Не тұрыс?!. Манағы дауыс иесі болса керек, әлдекім қорбаңдай көтеріліп, арба үстіне шықты. Ораз-Мұхамед дегенді танымаймын. Ал Ұзын оқты Ондан сұлтанды білетін едім. Мейлі, кім де болсаң хош келдің. Жігіттер, мейманды қарсы алыңдар! Өзі арбадан алдымен түсіп, аюдай ырғатыла басып келіп, Ораз-Мұхамедтің атының шылбырынан ұстады. Ел аралап шығып ем. Көшіңіздің отын көріп, аужайыңызды білмекке келдім, — деді Ораз-Мұхамед. Бірақ тәңірге тәуба. Әркімнің несібесі хақ қолында. Бар қылуы да оңай, жоқ қылуы да оңай. Дәм айдап келген екенсің, аттан түс. Ораз-Мұхамед қарттың жүзіне осы кезде ғана көз тоқтатып қараған. Кеудесі көріктей, зор денелі, селдір мұрт, сирек сақалды жалпақбет кісі екен.
Басында пұшпағы иығын жапқан мәри далбай, үстіндегі әр жеріне жамау түскен көнетоз түйежүн шекпенінің бір етегін күміс кіселі жалпақ қайыс белбеуге қыстырып алыпты. Кісесі сияқты, беліндегі қылыштың қынабы мен балдағы да жарқ-жұрқ етеді. Киімі қандай жұпыны болса, қаруы соншалық қымбат, сәнді. Ораз-Мұхамедтің жүрегі шым ете түсті. Өз атын мақтансыз, жайбарақат айта салған бір кездегі Бесоба батыр Ораз-Мұхамедтің атын шаужайлай жетелеген қалпы, бұрылып, алға оза берді. Жаны жаннатта болғыр Хақназар хан қылышқа түскенде қасында болған — тағы мен. Тәңірі туралап бағыт бермеген соң, адамның оғы дарымайды екен, келеден қалған кәрі түйедей, қаңсыған қабырғамды сүйретіп әлі жүрмін. Қайт! Сұлтанның соңынан шұбатылып ере берген жасауылдарды жасқағаны екен, — Балаларды қорқытасыңдар, қалыңдар түге! Әй, жол көрмеген өңшең жаман! Бәрің емес, — деді епетейсіз ұмтылған жұртты тиып. Ал қалғаның мына қонақтарды күтіңдер. Иесін сыйласаң, итіне сүйек сал деген... Жақыннан бажайлап қарағанда күрен кейпі тіпті кембағал екен. Көбі үш қанат күрке. Тіпті, жаппа мен ит арқа қостар да бар. Қазылған жерошақ аз, қайнап жатқан қазан көрінбейді.
Көбіне шөңке ілінген қола мосы, кұман асқан кішкене тас ошақ. Әр жерден алаулай жағылған от жарығында күрке біткен — қарақұрым, үй алдына состиып шыққан адамдардың бәрі аш-арық, қарындары жалтыраған жалаң аяқ бала атаулы тегіс мешел көрінеді. Жаман тымақ, жыртық шапанды ерлер, шұбалған көйлек, желбегей жаулықты әйелдер — алтын ер, күміс тұрманды арғымақ атқа мінген қымбат киімді жас сұлтан мен сұлу ханымға жер асты патшалығынан келген адамдардай үрке, жатырқай қарап, безірейе состиып қалған. Кейбіреулер ғана қолдарын кеудесіне айқастырып, сәлем рәсімін жасайды, енді біреулері түр-түсі ұмытыла бастаған ескі танысын ұшыратқандай, әрең-пәрең ерін жыбырлатады. Ораз-Мұхамед мың сан топтың алдына жалаңаш шыққандай қысылды. Ақыры, ел қонған көлшік жағасындағы жұмсақ құрақты тепсең таусылып, ең шетте — құмайт тақырда тізіле тұрған арбалар көрінгенде « уһ » деп демін әрең алды. Алда жапырайған жалғыз-ақ лашық қалыпты. Сұлтан ат басын іркіп, тізгінді өзі билемек болған. Ашамайлы керейдің барлық бегін өкпеге қалдырып, алаулы ошақ басынан түн қата безіп шыққанына ғана емес, артын ойламай, бейуақта күрен аралауға келіскеніне де өкінулі. Ел болып тірекке жарар, жұрт болып кәдеге асар ештеңе таппады.
Енді Бесоба батырмен разы-хош айтысып, кері қайтпақ. Осы сәтте алдағы жайдақ арбалардың бірінен шекпенінің етегі жалбаң етіп, әлдекім қарғып түсті. Қолында ұзын ақ найза. Жүгіре басып жақындай берді де, кері бұрылып, найзаны лақтырды. Қалай болса солай тастай салған найза көлденең құламай, тура құмға шаншылған. Сабы қисық екен. Найза иесі, сірә, күзетте тұрған адам болса керек, тура ат баурына түсердей еңкеңдей келіп, оқыс тұра қалды. Салтанатпен қол қусырды. Сұлтанның астындағы ат үрке жаздап, тапырақтай бере тоқтаған. Сәлемшінің даусы ғана емес, түр-тұлғасы да қызық еді. Суалған сиырдың желініндей әжім-әжім бет-аузында бір қылтанақ жоқ. Сол жақ көзі әлде қыли, әлде соқыр. Етегі шұбатылған шекпен сыртынан бадана киіп алыпты. Онысы, тегі, даладан тауып алса керек, әлденеше жерден шығыршығы сөгілген, жағасынан жеңіне дейін тат шалған ескі. Ораз-Мұхамедтің күлкісі келді. Алайда, бүкіл күрендегі рәсімге сай сәлем берген жалғыз кісіге жылы шырай көрсетпей болмайды. Атын тебіне жылжып, қамшысының ұшын сәлемшінің иығына тигізді. Сәлемші сол сәтінде-ақ сұлтанның үзеңгісінен ұстаған. Қадірлі қонағым бол! Артта күтіп отырған ел бар.
Аттан түсесің, сұлтан. Дәм татасың. Әйтпесе, жолыңда өлем. Ханым — деді содан соң Ай-Шешекке бұрылып. Ай-Шешек бөгелмеді, жеңіл көтеріліп, аттан ырғып түсті. Сұлтанның басқа шарасы қалмаған. Меймандар сығырайған майшам жарығымен ала көлеңке болып тұрған күрке ішіне еніп, лақ терісінен жасалған көпшік төселген көнетоз сырмақ үстіне отырар-отырмастан түндік ашылды. Бұларды босағада қарсы алған, жасы отыздың ар жақ, бер жағындағы, бірақ тұрмыс тауқыметі ерте қартайтқан кара торы әйел үнсіз қалыпта, қырындай жүріп, үй ортасындағы ошаққа от жақты. Тәмпіш мұрын, қиық көзіне қарағанда, әйелдің қалмақ қызы екені аңдалады. Ораз-Мұхамед үй ішіне де жіті қарап, тез шолып шықты. Жасау, жиһаз атаулыда асадал жаққа құрылған ескі шымши мен төрдегі бояуы оңа бастаған терме алашадан өзге ештеңе көрінбейді. Оң жақ босағада қасы сынған ескі құранды ер, төрде былғары қынапты, ұзын, қайкы қара қылыш ілулі тұр. Кереге атаулы түгелге жуық жалаңаш. Сыртындағы киіз қарақұрым, шоқпыт-шоқпыт, сағанақтардың көгі созылған, бүкіл үй қаусап, құлағалы тұрғандай. Кенет бір жақ іргеде әлдене жыбырлағандай көрінді.
Жаңа жыртық тон ба, ескі шапан ба, әйтеуір ретсіз үйіліп жатқан киімнен басқа ештеңе андамаған. Сөйтсе, асты толған ұсақ бала екен. Түгел оянса керек, әр тұстан жылт-жылт етеді. Бесеу-алтау ма, жеті-сегіз бе, санап болмады. От жанған соң үй иесі айрықша көңілденіп еді. Бірге туған бауыры жорықтан жаңа оралғандай, жайнаң қағады. Ыржалақтап күле береді. Қайыңнан бітеу ойылған күбіден ағаш тостағанға ақ құйылды. Төбет сусынды әйелінің қолынан еппен алып, құрметпен сұлтанға ұсынды. Ораз-Мұхамед сол кезде ғана байқады. Үй иесінің оң қолы білектің буынсыз басынан шолақ екен. Сірә, қылыш қиып түсірсе керек, сіңірлері тартылып, еті быжыр-тыжыр болғанмен, өткір нәрсемен тік шабылғаны анық анғарылады. Сусын да өзгеше болып шықты. Не шұбат емес, не қымыз емес. Ашқылтым. Сүйкімсіз әрі сұйық. Сонда бұл... — Кедейдің қымызы, — деді Бесоба, бөгелместен басына төңкеріп алған тостағанды қайырып беріп жатып. Әрі шұбаты, — деді содан соң әуелгі сөзін жалғастырып. Қаймағы алынған, маңызы кеткен сылдыр сүттен ұйытылған. Сол айранға бұлақтың, не көлдің таза суық суын қосып, жақсылап піседі.
Міне, шалап деген шұбатымыз. Ай-Шешек қолындағы тостағанға бір, Бесоба қартқа бір қарап, сәл аңырып отырды да, ерекше қаталап кеткендей, сусынды сарқа ішті. Ораз-Мұхамед те, — зорлана отырып, — әрең тауысқан. Дәм тату рәсімі осымен тәмамдалды ма деп еді. Жоқ, басы ғана екен. Келер мезетте қоныр лашықтың киіз есігі көтеріліп, ар жағынан сиырдың ба, өгіздің бе шатынаған көзі, арбиған мүйізі көрінді. Құлын соя алмадым. Ту бие жоқ. Қолда бары осы, — деді Төбет. Бата жасамай болмады. Өгіздің басы сол сәтінде жоғалды. Сыртта әуелі пышақ жанылды, содан соң өгіз жерге дүңк етіп құлады, оған ілесе өкірген үн естілді. Ізінше қорқыраған, сарылдаған дыбыс шықты. Бәсеңси барып, ол да тынды. Үй иесі де, ауыл ағасы да үнсіз қалған. Жекпе-жекте! Кенет қарсыдан құла қасқа атын киіктей ойнатып, шыға келмесі бар ма. Хэсэг! Хэсэг! » — деп, еліре айқайлайды. Қылышың басына көтеріп, қоқаң-қоқаң етеді. Жаудың бас батыры. Жекеге! Жекеге шық! » дегені найсаптың.
Содан, намыс қиын ғой, буырқанып, бұрсанып, теріме сыймай кеттім. Көрсетейін бәлемге кесектің көкесін деп, астымдағы боз азбанды тебініп жіберіп: « Жаубасар! Жаубасар! » — деп борбайлата шапқан бетімде бара қылыш қағыстым. Рас қой, отаман аға? Мың сан әскер көзімен көрді. Жекпе-жекке шығатын батыр өзінің сұлтанынан ба, ханынан ба, отаманынан ба, әйтеуір қолбасыдан рұқсат, бата алуы керек екен ғой... — Өйтпесе бола ма! — деді Бесоба сирек мұртын сылап. Ораз-Мұхамед күпілдек араласқанымен, Төбеттің әңгімесінің негізі шындық екеніне ден қойды. Аяғын ауыстырып, малдасын қайта құрып, жайланып отырды. Әйткенмен, барған бетте тықсырып-ақ жібердім. Тұрған орнында шыр айналды. Қыл қадаған дулығалы басын қағып-ақ түсіретін едім, әттең, не керек… — Атыңыз сүрінді ме? Мына талыстай зор дене тұрғанда, дағарадай бас тұрғанда қолды шапқанын қарашы! Күлген жоқ, салмақпен айтты. Қылыштың қылпып тұрған ұшы тиді ме, тимеді ме... — Содан… — деді Ораз-Мұхамед орынсыз жерде ұрысқа кірісіп, мүсәпір халге түскен Төбетке шынымен жаны ашып. Мына қолдың ұшынан аққан қан түбінен басқан торсықтың аузынан ақтарылған қымыздай атқылады.
Боз азбанның жібек жалы мен омырауы қып-қызыл болып кетті. Мен... мен қайыспадым. Бас аман. Бір қол өз орнында. Тек қару ғана жоқ. Жаңа оң қолдың басымен бірге түскен ғой. Аттың жалын құша еңкейіп, жерде жатқан қылышымды іздеймін. Қолыма ілінді бар ғой... — Сонда манағы жекпе-жекке шыққан кісіңіз қарап тұрды ма? Тіпті, жортуылдан барымтаға жуық. Бұдан бес жыл бұрын. Тозған шаруамызды түзейміз деп бес жүз аламан атқа қоныпты. Аламан аты ғана, көбі жас, біразы мына Төбет сияқты... батырлар. Қолқалап қоймаған соң, әрі тоқтар түрі жоқ, ұрынып қалар деп бас болдым. Шыңғыстауда отырған шеткі ауылдарына тигенде ғой, жаңағыдай кішкене қақтығыс шыққаны. Үш-төрт жүздей ғана жасақ екен, отап тастадық та, арғы жағы хабарланып қозғалғанша қайырылып, қалың қазақтың шетіне іліндік... — Олжалы оралған екенсіздер ғой! Елу қос жылқы, жүз отар қой десем артық емес. Бірақ жаудан келген — жауға кетеді екен. Жау алмаса, жұт алады екен. Қан арқалағаннан өзге нәтижесін көрмедім. Ең үлкен олжа — мал олжасы емес, жан олжасы ма деймін.
Мен айдап келген жүз жылқының арты өткен қыста далада қалды. Ал мына Төбет әкелген олжаға осы үйдің іші толып отыр. Ондай байлық көзіне түсе коймаған Ораз-Мұхамед сұраулы жүзбен қараса керек, Бесоба сөзін айқындады. Ораз-Мұхамед одан бері бес-ақ жыл өтсе, алты бала қайдан келді дей жаздап барып әрең тоқтады. Есебі, төртеу десе де болады. Емшектегі кішкентай ұл жолда, кебеже ішінде күн өтіп өлді. Не керек, ендігі адам болып қалатын еді... Содан, осында келген соң қол да жазылды. Қатын да жүкті болды. Келер жылы тағы да құдай берді. Сонымен, алты бірдей баланың әкесі болып қалдық. Мынау қолдың арқасы! Жиегі кей тұста кетіліп, кей тұста айырыла жарылған, сырсыз, сопақша қайың табақпен мүйізі қағылған, құйқасы жиырылып піскен жарты шеке, жілік тері арса-арса арық ет жеткенде балалардың бәрі де үрпе-шүрпе болып бас көтерді. Ең үлкені он бір-он екілерде, ең кішісі бір-бір жарым шамасында, өңшең жалбыр шаш, мойындары қылқиған қара қожалақ. Ұлы қайсы, қызы қайсы — айырып болар емес.
Ішінде қиық көз тәмпіш танауы да, тана көз қыр мұрыны да бар, бірақ бәрі бір үйдің баласы екені көрініп тұр. Түр-тұлғасы, киім киісі бөлек меймандарға емес, ортадағы буы бұрқыраған табаққа тесіле қарайды. Сұлтан қонышынан суырған қандауыр кездігімен жарты шекенің ұшы жырым-жырым жалғыз құлағын сүйегіне жеткізе, аумағымен кесіп алып, ең кішкенесіне ұстатты. Ет турауға кіріскен Бесоба қарт қалған балаларға да тегіс сыбаға үлестірген. Біреуге бұғананың басы, біреуге кесек ет тиді. Сол сәтінде-ақ балалардың бәрі де қайтадан шоқпыт астына кіріп, жоғалған. Манағыдай әр жерден бір жылтыңдамайды, алайда, тон, шапан астындағы төмпешіктердің бәрі бүлкіл қағып жатыр. Кенет балалардың бірі бақыра жылады. Ең кішісі екен. Құлағын жоғалтып алыпты. Ересектері тон астын ақтара іздеп тауып берді. Бірақ кеудесіне түгі сыртына қараған лақ терісінен тігілген жейде киген, бет-аузы былғаныш жалаңбұт ұл қышқырып, қайтара жатпай қойды. Тыныштандыру үшін әкесі алдына алған. Сол-ақ екен, бүркеніш астынан тағы біреуі шықты. Тізесіне түрілген жарғақ шалбар киген, кеудесі жалаңаш, үш жастар шамасындағы қара ұл. Жартылай сыдырылған үлкен қабырғаны жұлмалаған беті әкесінің екінші тізесіне келіп отырды.
Ораз-Мұхамедтің жүрегі сыздай ауырып кетті. Бірақ оғаш көрінбеген. Аш-арық бала өскенде аламан болып не жарытпақ. Алыса кетсе, айбары басым дұшпанның астына түспей ме. Елді байыту керек! Байыту үшін... байыту үшін әділ билік керек. Міне! Сұлтан әділ болса, хан — ер болса, елдің көсегесі көгереді. Жаттан айбыны артады. Алмаған жау қоймайды. Бәрі де анау жылдарғы шапқыншылықтың кесірі. Әйтпесе... Әйтпесе... Ас батпады. Рас, ет өте қатты екен. Түгел шандыр мен сіңір сияқты. Арық, әрі дәмсіз. Бірақ адал ас қой. Дастарқанның жадаулығынан емес. Осы кеште көрген өмірінің сұрықсыздығынан. Сол сұрықсыз өмір ортасында батпаққа белшесінен батып отырған адамның ауыр тағдырына қабырғасы қайысқаннан. Осындай халде күн кешіп жатқан жұрт бар деген ой қаперіне келмепті. Төбет сөз мәнін ұқпай, аңырып қалған. Енді не айтсаң да орындаймын деп отыр. Не тілейсің? Ұл тілеп ем — ұл, қыз тілеп ем — қыз берді. Үй бар. Мал… мал да бар. Бір сиыр, жеті ешкі. Елден озбағанмен, көштен қалмай, тіршілік кұрып жатырмыз.
Бала-шағамызбен қызылсырап отыр едік, құдайым оны да берді. Құтты қонақ болып өзің келе қалдын. Өгіздің калған етіне ертең ел-жұртты шақырып, мына кішкене ұлдың тұсаукесер тойын жасаймын. Енді не керек! Жолда қаншама ошақты аттап, менің қазанымның басына тоқтадың. Құдай сыйласын! Өркенің өссін! Ештеңе де керек емес. Ораз-Мұхамед тіл қата алмай аңырып қалып еді. Ай-Шешек әлдебір ғаламатқа таңырқағандай, аз отырды да, алдымен тіл қатты: — Әрине ғой, жақсы аға! Айтпасаңыз да сұлтан босағаңызды аттап кетпес еді! Таң бозарып қалған. Қараша үй қырық жамау екен. Қырық тесік емес, шұрық-шұрық мың тесік, үзік пен түндіктің сау жері жоқ. Бозарған аспан — сұйқыл жапырақ арасынан көрінгендей, теңбіл-теңбіл. Алғашқы сөзді естімеген тәрізді. Кенет екінші жақ іргеде үйме-жүйме болып жатқан балалардың ең шеткісі ұйқысырап күбірледі де, қара сирағын сораң еткізіп, бері аударылып түсті. Алғашқы сауалды да естіпті. Төбеттің өзіне боталы аруана, әйеліне... — Жоқ, сұлтаным, — деді Ай-Шешек Ораз-Мұхамедтің сөзін бөліп. Отағасы арбаға жегетін жалғыз өгізін сойды ғой!.. Ораз-Мұхамед басын қалт көтеріп алды да, қайтадан сылқ түсті.
Жегін көлік екені етінен де көрініп тұр емес пе... Жоқ, жұрт иесі сұлтан, отағасы жомарттығын асырып жіберді, не сыйласаң да теңесе алмайтын едің... Жарар, — деді Ай-Шешек; ұзын саусақтарын тарбита жайып, Ораз-Мұхамедтің кеудесіне қойды. Томан бидің өзін бас қыл. Егер көнсе, егер Абалақ сұлтанның өкпесі тарқаса... күзге, қысқа қалдырмай, осы жазда, жайлауда түсір... Ораз-Мұхамед атып тұрды. Ай-Шешекке сынай қарап аз отырды. Ала көлеңке сәуледен бе, әлде шарасыз кептен бе, қаны кашыңқы сияқты. Ораз-Мұхамедтің есіне айбарлы әжемен арада болған әңгіме түсті. Бірақ басын көтеріп отырды. Керей, найман болып тізе қосып алып, Қадырғали биді үкімнен шеттету. Сонда өз әкеңе жаманшылық келтірмекпісің? Сен... сен де жақын адамның жан күйінен гөрі, жұрттың жағдайын көбірек ескер, қолайы келсе, әйелге қоса құрсақтас бауырыңды құрбанға шал! Өйткені... өйткені, ел — біреу-ақ, бауыр көп, ал әйел… қаншасын алғың келсе, сонша болады... IX тарау БЕСОБА БАТЫРДЫҢ ӘҢГІМЕСІ — Талай рет тізеліктен қан кештім — бір-ақ рет жүрегім шайлықты, — деді Бесоба батыр. Қайсысын айтайын?
Жұрт алаулай жанған екі үлкен от арасында, ашық аспан астында отырған. Ортада сұлтан мен бегім, Бесоба бастаған оншақты қарт, оларды қоралай тұрған қырық қаралы адам ішінде сұлтанның жас ауыл бегі, онбасылары, күреннің бетке ұстар азаматтары. Сам жамырап, көктегі жұлдыздар тегіс жанған кез. Түстік батыста жамбастай қисайып, бұйда пышақтың жүзіндей жұқа ай туған. Әуелі ерлігіңді естірт, — деді ақсақалдардың бірі. Іледегі ірілігіңді айт. Батырлығың барша жұрттан асып, ерлігің елге жайылуы неден? Қырық мың қылыш қидаласқан қырғыннан қалай аман шығып жүрдің? Сұлтан әңгімеге қанықсын, Жастар үлгі тұтсын. Кейде істің сәті, жігіттің бағы шешеді -ау, Рас, кейде есерлік те керек… Сол есерлігімді айтайын. Менің делі — қайтпас ер атануым да содан басталды. Бәрі де қоралана, тығылыса тізе бүкті. Ханның туған інісі Жалым сұлтан, әй, ол да қайраусыз қара семсер еді, қазір бір баласы бар деп естимін... — Аты Тұрсын-Мұхамед, қаңлы мен қатаған, шанышқылы мен ыстыны билеп, Арыс бойында отыр, — деді Ораз-Мұхамед. Мен де жаспын. Он сегізге жаңа шыққам.
Аз ғана күш бойға сыймай, аласұрып тұрған шақ. Сауын айтылып, әскер жиылғанда елдің алдымен кеттім. Үстімде етегі салпылдаған ескі көбе. Қай заманнан қалғанын тәңірім білсін, ауыл ақсақалы сыйлаған, тот басып, көгілжім тартқан қола шарайнаны сыртынан тағы киіп алғам. Садақ жоқ, дулыға жоқ. Қолымда ұзын сапты, ырғақты қызыл найзам бар. Бірақ бас қаруым — жүзі тура алты қарыс, имек қыпшақы қылыш. Тым құрыса тәуір былғары табылмай, құрым киізден қын жасатқам... Сонымен, шеру тартып аттанып берейік. Жауымыз — ноғайлы. Неше күн жүріп, Сарыкөлдің тұсынан Жемге шықтық. Ол кезде қазіргідей емес, су мол, әрі жорық бойы жауын жауып, берекеміз кеткен, өзен көтеріліп кетіпті, өткел бермеді. Қоржын түбінде қалған азын-аулақ асымызды жеп бір күн тыныстадық та, жоғары өрледік. Аспан ашылып, күн ыси бастады. Бір уақытта қарасақ, қарсы беттен, ойға қарай қалың әскер төгіліп келеді! Ал, керек болса, іздеген жауыңыз. Олар да бізді көрді. Қуанды ма, абыржыды ма, кім білсін, әйтеуір опыр-топыр болды да қалды. Сап түзеп, ұрысқа дайындалды.
Кейін білдік, біз аттанған шамада, қазақ қоныстарын ойрандамақ болып олар да аттанған екен-ау… Жау тілеген — ұрыстан қаша ма, біз де түзем құрдық. Бірақ екі ортада өзен бар, төне келіп, ошарыла тоқтадық. Екі жақтың да садақшылары тілге келместен жай тарта бастаған. Біраз адам майып болды. Одан өзгерген ештеңе жоқ. Шегінісіп, оқ жетпес шамаға барып тұрдық. Екі жақта да қолбасылардың шатыры құрылды. Екі жақ та ертеңгі ұрысқа әзірлене бастады. Бірақ сор болғанда түнде тағы да қалың жауын жауды. Ертеңіне күнұзақ бос отырдық. Бос отырдық деуге де келмейді. Қолы қатты жігіттер өзен жағасына жақындап келіп, жақ атудан танбады. Жауымыздың да әрекеті осы. Садағым болмағанмен, су жиегіне мен де барғам. Тура келген оққа тоқтау жоқ. Немене жау, көрейін, білейін дегем. Сөйтсем... ноғайлы деп жүргеніміз кәдімгі өзіміздің қазақтар. Кейін білдім, бұлардың ішінде де арғын, қыпшақ, керей, найман, қоңырат, үйсін, тама бар. Бірақ көбі — алшын. Түрі де, тілі де өзіміз. Артынан осылардың біразы қазаққа қайта қосылды ғой.
Сонымен, жаудың кескін-кейпін көрген соң, әуелде кішкене қобалжып тұрғам, — жүрегім басылды. Балалығым ба, балаңдығым ба айқай салыппын: « Әй, сендер қазақсыңдар ғой! » — деппін. Әуелі ар жақтағылар, одан соң менің қасымдағылар тегіс қарқылдап күлді. Мен де жібердім. Сонымен бір аз балағаттасып, тарастық. Тарағанымыз, кеш батып қалған. Айтпақшы, балағаттың аяғы жабыла атысқа ұласты. Екі жақтан бес-алты кісі өлді. Көбінің көздегені мен едім, тәңірі қақты ма, қимылсыз тұрсам да дарымады. Төртінші таң атқанда екі жақ елшілеспек деген хабар жетті. Бізден алтынды дулығасы жарқырап, Хақназардың өзі шықты. Астында үкіленіп, кежімденген пілдей боз азбан. Екі жағында екі інісі. Олар да арғымақ атқа мінген. Бірақ бәрі де қарусыз. Қару дегенде, садақсыз. Қарсы беттен де үш атты көрінді. Өншең құла мінген. Ортаңғысы Ер-Мамайдың өзі екен. Оның да екі жағында екі інісі: Алшы Смайыл Тобаяқ пен Әзіз-Жүсіп. Айқайласып, сөйлесе бастады. Алыстан құлақ тосқанымызбен, естіп жарымадық. Екі жақтың бүкіл әскері жағалаудан оқ бойы алшақ тұрған.
Ақыры, біраз сөйлескен соң, Хақназар атын орғыта ойқастап, қылышын білеп айбар көрсетті де кері бұрылды. Келісе алмағаны. Хақназар: « Қол астыма кір, алаш бегі боласың » — десе керек. Есебі, хан атала бер, бар билік маған көшсін деген сөз. Ұлытауда атамның сүйегі бар, Сарыарқаны өз қолыңнан бер », — десе керек Ер-Мамай. Бұлғақтан басқа ойлағаның жоқ екен! Сарыарқаға сақалы қызыл қанға боялған басың жетер! » — депті Хақназар. Алтын тақтан басқа ойлағаның жоқ екен! Сарайшыққа саудыраған сүйегің ғана жетер! » — депті Ер-Мамай. Сонымен сөз де тынған. Енді өзенге жапырлай құлап, жауға аттанатын шығармыз дегем. Су да әжептәуір түсті. Бірақ өзгеріс жоқ. Тыныштығым шынымен кете бастады. Бесінші таң атсын. Қозғалатын түріміз көрінбейді. Менің қарным аша бастады. Ашқанда, кәдімгідей. Қоржындағы шытырлаққа, не қой құйрығына емес, жаман тоң майға бөктірген шамалы жент тақыр таусылды. Ет әуелден жоқ. Азғана ірімшік бар еді, соны талғажау етем. Бірақ ішім ұлып барады.
Өрдегі түтіні бұркыраған, сірә, ту бие сойылып жатқан, хан шатыры жаққа ашқарақтана қараймын. Бақсам, біраз жұрт менің кебімде. Әйтсе де дәл мендей ашы жоқ сияқты. Тіпті, үшеу ара, бесеу ара қара қазан көтеріп жатқандар да біршама. Отының басына барсам, бір жапырақ сүр ет пен бір аяқ тұзды сорпа маған да тиер еді, бірақ жас кез; жорық үсті болса да басқаның асына телміруді ар санаймын. Кейін талай рет бұдан да үлкен шырғалаңдарға түсіп жүрдік, барды бөліп жеу — айып емес, үйреншікті салт. Сонымен, алтыншы таң атты. Ірімшік те таусылған. Шын аштық жаңа келді. Ұрысқа кіруден басқа ой жоқ. Сол сәтте « Аттан! » деген дабыл жетті. Қайда? » Ат басын кері бұратын көрінеміз. Ал саған керек болса. Сонда, елге жеткенше жиырма күн бойы мен немді жемекпін. ЬІзадан, жауға емес, өз ханыма деген ызадан құтырып кете жаздадым. Кетерде тым құрса үш-төрт оқ атып кетейік деп біразы — шамасы жетпіс-сексен қаралы кісі, кері бұрылды. Ішінде мен де бармын. Жүзбегінің айқайына қарамадық.
Дәл осы сәтте оның өзін де турап тастауға әзірміз. Жарар. Жағаға келейік. Жауымыз, ноғай дейсің бе, қазақ дейсің бе, бүгінгі жауымыз мәз-мейрам. Мазақтай айқайлап, қол бұлғап шақырып, жапыр-жұпыр болып тұр. Байқаймын, бейқам. Көбі атсыз. Осы сәтте маған бір өлермен ой келді. Әлде ешқандай ой келмеген де шығар. Жемнің мол суын көргенде қаталап кетсем керек. Қарын тағы аш. Қонышымнан кездігімді алып, атымның мойнын құштым да, жал түбінде бүлкілдеп тұрған тамырлардың бірін шетіп жібердім. Бірден бас қойып, жылы қанды құмарлана жұттым. Әлденіп қалыппын. Көзім шырадай жанды. Бұл кезде біздің жігіттердің садақ атысы саябырлаған еді. Шынында, көпшілігі мен сияқты жалаң найза, бір атты жарлылар. Жебеден гөрі өткірірек қару — тілге ерік бердік. Бірақ басымдық — қарсы жақта еді. Шынында, қорқып қашқан біз ғой. Жекпе-жек! » — деппін ышқына айқайлап. Айқайласам да қысылып қалдым. Бірақ ешкім күлмеді. Қасымдағы жігіттер таңырқағандай көрінді. Қайта айқайладым: « Мықты болсаң, жекеге шық! » « Кел! Арыдағы дұшпан емес, жанымда тұрған жолдастардың біразы.
Ұяттан өліп кете жаздадым. Қарсы беттегі көп ішінен ұзын қан жирен атқа мінген, ақ дулыға, сұр сауытты біреу алға шықты. Қолындағы қызыл найзасын бұлғады. Атымды тебініп жіберіп, тайғақ, түйетайлы жардан шатқаяқтай түсіп, Жемнің сарғыш, лайлы суына күмп бердім. Бірден-ақ шым баттым. Суық су белімнен келді. Әйткенмен, ағыс баяу. Астымдағы жабы — қартайғанша қой соңында өткен, шабан, бірақ белді, жілікті ат еді, жануар, құлағы ғана көрініп, жүзіп келеді. Сәлден соң тұяғы қатаң жерге тигенін андадым. Айтқанымдай, келер сәтте көтеріліп сағағы көрінді, содан соң мойны түгел шықты, артынша ердің қасы, аттың шоқтығы сумен деңгейлесті. Кешіп келем. Ені жү з құлаштай өзеннің орта тұсы тіпті тайыз екен, су тебінгіден аспады. Атымды шаужайлай түстім. Артыма қарағам жоқ. Несіне қараймын, жаңа ғана мазақ етті. Бар ойым жағаға шығу. Не өлу, не өлтіру. Одан арғысы күңгірт. Қарсы бетке жете бергенде тағы да жүздім. Әлгі дулығалы шайтан менің судан өтуімді күтіп, қимылсыз тұрған.
Жағаға шыққан соң, менің қой торым сілкінген кезде қызыл найзасын оқша кезеп, дүрсе қоя бергені. Мен де қамдандым. Бірақ оның қарымы бұрын жетті. Найза тура кіндігімнің үстінен солқ еткізіп ұрды. Ішегім үзіліп кеткен сияқты. Бірақ бел омыртқам аман, аударып түсіре алмады. Ескі сауыт сыртындағы қола шарайна берік екен, көк сүңгінің жүзіне шыдап-ақ тұр. Қас қағым ғана сәт маған соншама ұзақ көрінді. Қорғанбайсың ба? Жекпе-жекке шығып көрдің бе өзің? Егер сол жерде найза шарайнаның табағын қақ айырып, одан көбенің шығыршықты торын жыртып, денеме кірш қадалса, мен осы жерде отырар ма едім, — деді Бесоба кеңк-кеңк күліп. Қорғансам, жұртпен бірге қашпаймын ба. Айтпақшы, біз кері қайтпаппыз, бәрі әдіс-айла екен. Осыдан үш күн бұрын түн қата аттанған шолғыншылар Жемнің жоғары жағынан кешу тауып келіпті ғой. Жауды алдарқатып, бой тасалап, ұзаған соң, көлденеңдей жүріп, күндік жердегі өткелден өтпек екенбіз. Бәрін мен бұзыппын. Міне, балалар! Қолбасы шап десе, шап, әлің келсе опырып түсір! Ал қайт десе, қайт, тіпті, қаш десе қаша сал!
Әйтеуір, тоқта дегенде ат басын тартуға шамаң келмей, жауды ауылға өзіңмен бірге енгізбесең болғаны. Бірақ ондай ақыл қайда. Алға ұмтыласың. Асау бас ноқтаға керілмей тыныш таба ма. Шанышпайын деп жатқам жоқ, найзамды мен де бұлғай салам, бірақ еркін жетпейді. Әлгі шайтанның найзасының сабы менікінен әжептәуір ұзын екен ғой! Ақымақшылықты қойсаңшы, жеңілейсін, ұстауға ыңғайлы болсын деп жарты құлашқа жуығын кесіп тастағам... — Қап!.. — деді Жанбай шал қипақтап. Бірақ дәрмен жоқ. Байқаймын, ат сауырына қарай сырғып барам. Сол кезде, сасқаннан ғой, енді шаншуды қойып, іліп алуға әрекет жасай бастадым. Сүңгі түбіндегі айшық ырғақты тура мойынға тастамақпын. Мойыннан іле алмадым, қара қабырғадан іліндірдім. Сол сәтінде-ақ есімнен танып қала жаздадым. Бауырым езіліп, бел омыртқам үзіліп бара жатты. Есерлікті қойсаңшы, жасағаным — өзіме қастық екен. Ол найзасын маған тіреп тұр, ал мен оны өзіме қарай тартам. Сонда бар салмақ, екеуміздің де күшіміз менің кіндігіме, жау сүңгісінің ұшына түседі екен ғой. Оны ойлауға шама да, ақыл да жоқ, жауымды мықшия тартам.
Сауытының шығыршықтары шықырлап, көйлекше созылды. Бірақ жауым солға қарай қисая табандаған қалпынан жазбады. Жасы қырықтарға келіп калған қара сұр кісі екен, тісі ақсиып, ұзын мұртын шайнай ышқынып, қатып қалған. Менің тұрған жерім ойпаң, ол сәл биікте. Қанша тартқанмен, ала алмадым, қайта, өзім түсетін сияқтымын, үзеңгім босап барады. Сол сәтте тебіндім бе, әй, тебіне алмаған шығармын, әйтеуір ауыз бос: « Аруақ! Жаубасар! Ішім бұратыла шанышты да, босап кетті, кіндіктегі найза сарт етіп тайғанады, мен де мықшия тарттым, жауымның аттан ауып-ақ түскені. Біздің қазақ қолының қаптағаны. Көрдегі әкем тірілгендей қуандым. Сол қуаныштан ба, әлде епетейсіздігім бе, мүмкін, атымның жамандығынан болар, жерге жығылған жауымды сүйрете шабуым керек екен, мен найзамды босатып алмақ болыппын. Ол да тірі жан, жата бере ме, еңбектей түрегелді, ырғақтап шығып кетті. Айқай, ұран күшейе түсті. Сөйтсем... ой, опасыз жалған, менің қазақ қаптады дегенім бекер екен, манадан бері ұрандап тұрған — жау әскері!..
Иә, атамыз бір болған соң ұранымыз бір болады да... Айттым ғой, жаспын, оны ойлар ақыл жоқ, тіпті, Ойлағанның өзінде дәл сол сәтте мәні бар ма. Жан-жағыма, жан-жағыма емес, өзен бетке қарадым. Қарасам, аттарының бауырынан суы сорғалап, бес-алты аламан жағаға шығыпты. Жаңағы мені мазақ қылған жолдастар. Бұл кезде жекпе-жекке түскен жауым түрегеп кетті дедім ғой. Әйтсе де, күш менде болуға керек қой. Жаяуға аты қандай мықты. Ойнақтай орғуға, жасындай жайнап, асықтай атылуға бар ма. Жоқ. Тізгін қайырып, тебінейін деймін, тақымға көнер түрі жоқ, тым сылбыр. Бет-аузы ақ топырақ, аттан жығылғанда аузы бұзылса керек, қан түкіре түнеріп, қызыл найзасын қайта қолына алған жаяу дұшпаным менен әлдеқайда оңтайлы сияқты. Тізгінді тастай бере жерге қарғып түстім.
Екі жақ, — бір жағы — жау, жүз қаралы кісі, қызық көруге жаңадан жүгіріп жеткендермен сәт сайын көбейіп барады, екінші жағы — жаңа судан өткен бес-алты жігіт ( көз қиығымды салып едім, арғы қабақтан тағы біраз адам, көп болса, жиырма-отыз кісі, аттары су сүзе жүзіп, өзенге жаңа түсті ), қошаметтей шуласты. Менің мәрттігіме риза болғаны. Атымның сырын қайдан білсін. Жекпе-жекке бөгет жасаған жоқ. Өздері де жағаласпады. Жау біздің бес-алты жігітті, көбейсе, біраздан соң отыз-қырыққа әрең жетуге тиіс азғана адамды бұйым көрмеді, әрине; ал біздің аз ғана аламанда өз бетімен тиісер ой жоқ, әрі, жекпе-жек рәсімі солай. Мен үшін ең қиын қару — найза еді, бірақ жауым жаңа шайлығып қалды ма, әлде қан тартты ма, найзаны тастай салып, белінен басы бүртік, жеңіл шоқпар алды. Мен киіз қынабының түбінен тартып, әрең дегенде қылышымды суырдым. Жауымның талай айқасқа түскен әккі екенін, айлаға жетігін сонда ғана ұқтым. Менің басымда дулыға жоқ. Тарта байлаған шыт күн көзінен ғана көлеңке.
Шоқпардың ұшы шетіп кетсе болды, миым аузыма түсерін ойлағанда ақылымнан жаңыла жаздадым. Көптен бөлініп ажал іздеген есерлігіме өкіндім. Бұл — менің алғаш рет жаудан қорқуым еді. Дию-періде де жүрек бар. Мен қаннан шайлықтым дедім. Оның жайын да айтам қазір. Ол ұрмақ, мен шаппақпын. Ол ұрса, менің басым торғайдың жұмыртқасындай жарылары анық, мен шапсам, оның үкілі дулығасын айыруым екіталай. Мұны келер сәтте-ақ аңдадым. Қылышым шың етіп тайқып, иыққа тиді. Соққы әлсіз болды ма, бадана сауыт айрықша берік пе, құм қайраққа қанжар жанып алғандай ғана көрінді. Найзаны бекер тастаған екем деп өкіндім. Сол сәтінде, қырық шілтен құлағыма сыбырласа керек, қылышпен де шаншуға болатыны есіме түскені. Бірақ шанышсын деп қарап тұрған Қара-Бура жоқ, — жауымның ноғай-қазаққа әйгілі атақты Қара-Бура батыр екенін кім білген, — қайта кеуделей түседі. Мені тықсыра бастады. Бірақ әзір шоқпар сілтеген жоқ. Бірнеше рет ұра жаздап барып тоқтады. Қимылынан аңдап қалдым. Оңнан сілтеймін деп жүріп, солдан ұрмақ. Әзіргісі құр алдарқату. Мен де ештеңе сезбеген қалып таныттым. Ақыры оңтайымды тапқандай көрсе керек, Қара-Бура өкіре ұмтылды.
Шоқпарды оң қолымен ойнатып көтере бере, сол қолына оқыс аударды да, шыбықша, қиғаштай сілтеді. Менің манадан күткенім де осы еді, лып етіп, оң бүйірге ытып түстім де, ұмтыла шаныштым. Жаны жаннатта болғыр, Қазылық тау мен Қиян даланың арасын талай дүбірлеткен, өз заманының айтулы ері, ақыры ажалы күші артық емес, қимылы жылдам, ақылы емес, айласы асқан жас баладан келді. Мен бала болмасам, әуелгі ісімнен шалалығымды көрмесе осыншама оңай ілінер ме еді!.. Сол жақ көзінен тиген қылыштың ұшы тура сынық сүйем кіріп кетіпті. Қарақұсқа бір-ақ жетсе керек. Әрең суырдым... Қара-Бура бүктетіле құлаған кезде, — деді қарт Бесоба ауыр күрсініп, — манадан бері бізді қыздыра, өздерінің де делебесі қоза сүрен салып тұрған жұрт қалт тынды. Әлде менің құлағым тұнып қалды ма. Әйтеуір бір сәт өлі тыныштық орнады. Содан соң... Төбе құйканы шымырлатқан айқай шықты: « Аттан-а-ай! Ұр! Ұр-р! Менің төңірегіме де біраз адам жиналып қалыпты. Біреу түсіп атын берді. Бірақ мен мінбедім. Мінуге шама да келген жоқ.
Аттылы, жаяу, жапырлай араласып, жаппай қидаласып кеттік. Көптің аты көп, бізді лықсыта тықсырып барады. Жаңа ғана маған ат ұсынған жігіт жағы айрылып, етпеттей жығылды. Тағы бес-алты адам аттан ауып түсті. Дәл осы сәтте артымыздан қиқулаған ұран да жеткен. Қалың әскер өзенге жамырай ат қойған екен. Бір емес, бірнеше жерден. Ұбақ-шұбақ жүзіп өте бастапты. Сонымен не керек, тепкі тым қатты тигені өз алдына, шабуыл күтпеген жау ұйымдасып ұрыса алмады, көп ұзамай-ақ біздің аруағымыз асты. Ноғайлы қолы босқын тапты. Қас бөрі қан көрген сайын құныға түспей ме, топыр тарағанша талай ер туралып, талай жан шаншылды. Жемнің аңғары қозы көш жерге дейін жыпырлаған өліктен көрінбей кетті... — Уа, бәрекелді! Ақылдың аздығынан. Қазір ойлап отырсам, қалай атасаң да қазақтың қаны төгілген екен. Азар ағайын ажал тапса, қалған қауым қонысқа қосылады. Осы емес пе ердің салты. Әйтсе де тірлік а тығырақ қой деймін. Біріктірем деп жүріп бөріктіріп алса, азарға бой ұрса да, безерге біржола кетпеген ағайынның көбі өліп, кемі қалса қайтесің!
Қырық жылдан соң қайрылып өзіңді таппасыңа, қылыш үстінде емес, қырмызы кілем үстінде төс түйістіре табыспасына кім кепіл? Түбі бір бауыр алыс жүрсе де аман жүрсін деп тіле! Мұның бәрін саған айтып отырмын, балам, — деді Бесоба Ораз-Мұхамедке бұрылып. Осыны ойлағайсың... — Содан, ат басын Жайыққа бір-ақ тіредіңіздер ғой, — деді Ораз-Мұхамед әңгімені әуелгі арнасына бұрып. Ол жолы Ойылға тоқтадық. Арада бір мүшел өткен соң ғой, ноғайлының қақ жарылғаны. Ұрыс та, соғыс та болған жоқ. Жайықтың бергі бетіндегі ел тұтасымен қазаққа қайта қосылды. Мұғалжарды алып, аяқты башқұрт ұлыстарына қарай создық... — Арада екі мүшел өткенде бәрінен тағы айрылдық!.. — деді Ораз-Мұхамед. Шәрбат суыңды қайта татар күн бар ма екен! Тәуекел ханның жолына сал барыңды. Сонда мұратың орындалады. Әйтпесе... бүгінгі күнге зар боласың! Арттағы балаға қара! Бірақ көзсіз ерлік. Естуімше, сол заманда жекпе-жектің перісі атаныпсыз... — Рас, — деді Бесоба беті шалбарлана жымиып. Шыным — мен батыр болайын деп болғам жоқ. Әуелде, аңдаусыз көзге түсіп қалған соң, амалсыз болдым... — Бесоба амалсыз батыр болыпты!
Сайысатын жауың да өзің сияқты адам. Жай адам емес, өз жұртының маңдай алды мықтысы. Сенен әдіс-айла, күші басым түссе несі бар? Күші аспасын, бағы асса қайтесің? Батырға да жан керек. Кім өлгісі келеді. Кім өлімге тіленеді. Мен де жекпе-жекке тіленгем жоқ. Мақтан емес, шыным, — деді Бесоба. Тізесі талса керек, малдасын жазып, аяғын созып отырды. Бұл жолы тілеген жауға жазық далада кездестік. Таң жаңа атқан. Керней тартып, дабыл қағып, екі әскер тіздесе тақасып келді. Ұрыс қашанда жекпе-жектен басталады. Ар жақтан ат ойнатып, көк темір құрсанған біреу шықты. Махмұт Шорас деген батыр екен. Менде бөтен ой жоқ, түземде тұрғам. Махмұт Шорастың астындағы сандалкөк аты киіктей орғиды. Өзі де тарамыстай қатқан иықты, келбетті жігіт екен. Кім шықса да оңай болмасы көрініп тұр. Кенет аттарының аузы арандай ашылған үш нөкер бірдей шауып жетіп келгені. Жүрегім зырқ ете түсті. Бірақ амал не. Хақназардың алдына барып бата, рұқсат алдым. Балалар, отқа шөпшек тастаңдар... — Содан соң?.. — деді ақыры шыдамы таусылған үлкендердің бірі.
Жеңдім. Содан соң қызыл қырғын басталды. Біз де қан жұттық. Үштің бірінен айырылдық. Мағұл да оңбады. Сұлтан бастаған қырық мың қол түгелімен жойылды. Жетісудың жарым жерін қайырып алдық. Көп ұзамай тағы аттандық. Тағы жеңдік. Неге мерейіміз асты? Арыстан көп еді. Неге ақыр аяғында құтымыз қашты? Абдан — біреу-ақ екен. Сол абданнан айырылған күнді де көрген мына менің басым. Мана айтқан, қабырғаң қайысқан сәті де сол болар, — деді Ораз-Мұхамед. Ел тізгінін інісі Тәуекел хан алды. Енді оңалмаған не қалды!? Не жеткізер, не... — Оқыс бөгелді.— Сен дұрыс таптың, балам, — деді сосын, Ораз-Мұхамедке бұрылып.— Хақназардың қырық жерден шабылып, қидаланған денесін көргенде қайысты қабырғам. Қазасына емес. Өзекті жанға өлім бар. Қапыда кеткеніне. Бәрі де жасауыл-бегінің жамандығынан. Анттас анда, қандас қарындас болса да жүз қаралы қарулы кісіні хан шатырының іргесіне дейін жібере ме. Қалп кеткен жалғыз-ақ қимылдан қырық жылғы құт-берекеміз шашылды. Енді міне, жарты жерің жауда, жарым жұртың дауда, тоз-тоз болып отырғаның. Иә. Тәуекел дедің ғой. Көргені көп.
Көсем шықса несі бар. Тәңірім қуат бергей. Жә, — деді қарт батыр қайта серпіліп.— Қудалап сұрамадың. Қаннан қаймықтым дедім ғой. Бұл — сенің әкең өлген ауыр ұрыс кезінде болды: қайратым қайтқанмен, хан қасынан табылар едім, қаруымды тастап, қара шаруа қатарына қосылғаным да соның салдары. Ұзын сөздің қысқасы, өзің де ержетіп қалған кез, көрмесең де естідің. Қазақ Ордасына жаңа хан көтерер алдында дүрбін ойратқа аттандық. Қөбіміздің көңіліміз — сенің әкең, бас қолбасы Ондан сұлтан еді. Жорық сәтті аяқталса, оны хан көтеруге ешкім де қарсы болмасы анық-ты. Аттанысты ұйымдастырған да Ондан жағындағы сұлтандар болатын. Неше күн жүріп, қалмақ елінің шегіне жеттік. Аякөз бойына дейін шашырай көшіп, жайлауға жаңа шыққан екен. Ұйпа-тұйпа қылдық. Әйтсе де ел ішіне бойлап ене алмадық. Мол әскермен кездестік. Біздің сол қанат — Абалақ сұлтан, оң қанат — Онданның өз ағасы Сейтқұл сұлтан. Тәуекел сұлтан тосқауылда қалды. Мен маңдай сүбеде, Ондан сұлтанның өзінің қасында едім. Қалмақ — жауынгер халық. Әрі, елін алдырған ызасы бар. Әуелде бізді жапырып жіберді. Әсіресе садақшылары. Шыдатпай барады.
Алыстан оқ тиіп, Сейтқұл сұлтан қаза тапты. Содан соң-ақ оң қанат омырыла сөгілді. Қуа ұрысқан калмақтар бізді орап, ту сыртымызға шығып барады. Елден асқан ерлігі үшін Ұзын оқты атанған Ондан жарықтық сонда отызға жаңа келген, жалындап тұрған от еді, ұрысты бақылап, төбе басында тұра беруге шыдамады, қасындағы бес жүз жанкешті жасауылымен қызыл қырғынға араласты да кетті. Әпсәтте жаудың бүйірін ойып-ақ жібердік. Ортасы опыр-топыр болып жатқанда алдыңғы лекте кейін қарайламас қауқар қала ма, біздің біржола босқын табуға айналған оң қанатты сүргінге сала алмады. Әйтсе де бұл кезде бізді жаудың артқы легі келіп басып еді. Бірге — он, жүзге — мың жабылған соң қоя ма, қатарымыз тез сиреді. Біз атойлай кіргенде көк сүңгінің басы болған сұлтан, қасындағы ерлердің бәрі ат бауырына түсіп, жалғыз өзі қырық қылыштың ортасында қалды. Сонда да көк болатты денесіне дарытпай, астындағы аты ұршықтай үйіріліп, қайқы қылышының ұшы жасындай ойнап, шыр айналды-ау, қайран ер... — Бесоба сол сәтті басынан жаңа ғана кешкендей, үнсіз томсарып отырып қалды. Тамағы түйіртпектеліп, көзіне жас келген Ораз-Мұхамед өкси жаздап, әрең бекіген.
Бірақ амал не, қидалай жол ашып жетеміз дегенше бас сұлтан шәйіт болып кете барды... Жә! Жаудан өлген жолбарыста арман бар ма. Жай өлген жоқ, қалың жұртқа қалқан болып өлді. Сол серпінді тепкінің арқасы ғой. Мана кері қайысқан жұрт табан тіреген, ұзап кеткендері қайырыла ұрған. Ең бастысы — қатары бұзылған жауды тосқауылдағы Тәуекел құйындай соқты. Ұрыс бақыты бізге ауды. Жеңдік. Қырдық. Жойдық. Олжаға шаш етектен баттық. Өлген ерлерді аруладық. Азаладық. Осымен тоқтасақ керек еді. Ұрыс тағдырын шешкен, қолына билік көшкен Тәуекел тоқтамады. Қаза болған ерлердің басына құрбан шалатынын жариялады. Мал емес, жан. Тұтқынға түскен жау. Қару асынған еркек кіндік қана емес. Шал-шауқан, жасөспірім бала-шағаға дейін. Арбаның күпшегінен бойы асса болды. Түгел отап салды. Бойы күпшектен жоғары, бірақ жаңа ғана ес білген жас балаларды шырқырата шапқанын көргенде… өмірі қан кешіп келе жатсам да селт етпеген жүрегім май ішкендей кілкіді. Әлі күнге дейін қан көрсем лоқсимын. Түнде бала жыласа, шошып оянам.
Әлде, шынымен-ақ қартая бастағанымыз ба… Ораз-Мұхамед дүрбін ойратпен арадағы соңғы соғыста қолға түскен қалмақ атаулы арбаның күпшегіне теңестірілгенін естіген жоқ-ты. Тітіркенсе де түршікпеді. Қорықпаса — сыйламас! Ораз-Мұхамедтің ойын дөп басқан. Бесоба үнсіз қалыпта бас шайқаған. Даусында сыз бар. Иіп бұқтыра алмайсың. Қорқытып ықтыра алмайсың. Имендір де икемге келтір. Өлтір, бірақ өшпенділік туғызба. Жау айбынар ағаңыз үйде бұқса не болмақ? Осыны ойладың ба? Табымыз тозды. Қайраты қайтқан шал кімге тұлға? Дәулеті қайтқан ауыл кімге туыс? Жолбарыс боп тудың, тым құрыса сілеусін боп өлмеймісің! Құдайдың көзі оңалса, кедей ауыл қоңданбай ма! Жамандықтан жарлы шыға ма екен! Араға түскені ме, ақталғаны ма — белгісіз. Бәрі де Бұқардан шыққан Қабдолда сойқанның кесірі. Жылқы жылғы апатты жорық кезінде ғой, тігерге тұяқ қоймай, бар малымызды айдап әкеткені. Әйтпесе, іргелі ру емес пе едік. Бүйректен сирақ шығарсаң, ер ұялар іс болмақ. Атқа мін. Ақсақал қария, қарындас қауым! Осы отырған алты жүз үй уақтың төресі — Ондан сұлтан оғлы Көшек сұлтан. Әзірге ел билігі отаман Бесоба батырға тапсырылады.
Сұлтанның әмірі, ханның жарлығы деп қабыл алыңдар. Ораз-Мұхамед өз басына дәл осы сәтте ғана келген шұғыл шешім жұртқа қандай әсер етті екен дегендей, жан-жағына бажайлап қарап еді, алақайлаған қуаныш ізі байқалмады. Қарсылық та жоқ. Бесоба түнеріп кеткен. Қалған жұрт үнсіз. Сұлтанның қолында, ханның құзырында бол! Ағайын! Мықынын таянып, кеудесін кере отырды. Қапаста қалған қалаңды қайырмақ. Жылауда қалған жаныңды айырмақ. Исі қазақ түп көтеріле аттанғалы отырғанда жұрттан жырылып қалардай уақ ұлы неден қор болды. Арғы атаң Ер-Көкше, Ер-Қосай батыр емес пе, неге тартынасың? Аттанамыз!! Екі жыл. Бәлкім, үш жыл. Оған дейін қазір асық ойнаған жас баланың біразы ат жалын тартып мінеді. Уақ ұлы! Алдағы жорыққа алты жүз аламан шығарасың! Ал оған дейін, — деді, отқа тесіле қарап, үнсіз қалған Бесобадан басқа ешкімге бұрылмай, сөзін ары қарай сабақтап, — батыр баба, мына кейінгі баланы аламан ойынға үйрет! Қылыш шапсын, найза шанышсын, жай тартсын! Сұлтанға әлде мазақтай, әлде сынай, тік қараған. Арқаға шығысымен, мініске алты жүз ат жібереді.
Сауын мен күземге үш мың қозылы қой, көшке алты жүз түйе жібереді. Мұндай мырзалықты күтпеген жұрт қалжың ба, шын ба дегендей тегіс аңырып қалған. Сендерге деген ниеттің жоралғысы. Бірге бол, бірге өл! Басқа әңгіме жоқ! Ораз-Мұхамед күнделікті шаруашылық, көші-қон, келешек тірлік туралы кеңеспен, уақ күренінде тағы бір күн болды. Бесобамен де, бас көтерер басқа азаматтармен де қалтқысыз түсініскендей еді. Отаманның қабырғасына батқаны — күнделікті ішіп-жем емес, көш кейпі, көк күйме жайы екен. Сұлтан қой күземінен соң жеткілікті мөлшерде жүн бермек болды. Бәрі де оңай шешілген сияқты. Бірақ сұлтан күпті болып аттанды. Қаупі — арттағы елде емес, өз бауырындағы жұртта. Онсыз да жайлауға сыймай, қоныстан тарылып отырған ашамайлы одан ары ысырылып, Есілдің сол жағасынан уаққа жер босатуға тиіс еді. X тарау АРҚАДАҒЫ АҢШЫЛЫҚ Жүруінен еруі мол, бірақ терістік бетке қарай тынымсыз жылжыған салқар көш басы арада екі-үш апта өткенде Сарыарқаға да ілініп еді. Толқына, сипай соққан, боз жусан, сұр бетеге иісімен суарылған самал жел көкіректі кеңітіп, тынысты жаңа ашқандай. Түстіктің сағым ойнаған жазығы тар көрінуші еді.
Енді бұйрат белесті қырат, тал, теректі ойпаң аралас, ал көз ұшығы көгілдір таулармен көмкерілген сайын дала өлшеусіз кеңіп кеткендей. Бұрын күнұзақ өгіздердің еміне тартқан аяңы, түйелердің теңселе басқан сылбыр жүрісіне мүлде мән бермей, көк күйме ішінде қымыз сапыра дуылдасып отыратын үлкендер жағы тегіс атқа мінді. Алға озады. Қырын тартады. Үйреншікті қасқа бұлақтардың басына, көк теректің самалына, шалғынды жапыра аттан түсіп, қой сойғызып қазан көтеріп, саба алғызып қымыз ішіп, бұдан қырық жыл, жиырма, отыз жыл бұрынғы көш жолын, қайтыс болған үзеңгілес дос, қаза тапқан қарулас серіктерін еске алып, заманның азғанына, ел ішінде ердің азайғанына күйініп, жұрттың пейілі бұзылғанына реніш білдіріп, бала-шағаның болмысына, бүгінгі барға тәуба айтып, ақырында көңілдене күлісіп, күн өткізеді. Атқа мінген аламан атаулы көшпен жанаса жүріп өз өнерлерін шыңдайды; екпіндей шауып ат ұшқырын таңдайды, ұзақ сілтеп, жүйріктің төзімін сынайды; арда емген құнан, асау тайларды үйретеді; еру мен қоналқада оқ жонып, найза ұштайды. Сән түзей киінген, астарындағы аттарына дейін үкілеп, кежімдеп тастаған сауықшыл жастардың өз қызығы өзінде.
Қыздар қосылып өлең айтады, жігіттер күй толғайды, қыз-жігіт болып кезектесе айтысады, араласа шапқыласып, « Бөріқұлақ » ойнайды, кейде « Қыз қууға » кірісіп кетеді; кешкі қоналқада алтыбақан, ақ сүйек. Ат жалына жабысуға жарар бала-шаға тегіс тай-құнанға мінген. Бей-берекет шуласып, жамырай топырласып, кейде көз көрімнен ары ұзайды. Ию-қию жарысады. Қырға шығып, рауғаш тереді, ойға түсіп, түйетабан, биемшек қазады. Кейде аттарын айқастыра қаңтарып тастап, айдаладағы ақ тақырда асық ойнап жатады. Сарыарқаға бойлап енген сайын сейіл-серуен, ойын-сауық молая түседі. Шұбырынды көштің алды іркіле жылжып, арты ілгері емініп, көтермесі, көк күймесі аралас мың сан арба кең далаға жайыла қанат түзейді. Күрен мен күрен қапталдасады, ру мен ру араласады. Бейтаныс жігіттер білісе келе анда болады. Білікті үлкендер үйренісе келе құда болады. Дулы тойға, топырлы жорыққа әзірлік те осы арадан басталатын. Алайда жаз бойғы мерекенің басы, болашақ жорықтардың алғашқы жоралғысы ұлұғ ау — ұлан асыр аңшылық еді. Рудың ұжымы, ердің ебі сыналар майдан да сол.
Соңғы күндерде көш жолынан жапырлай өрген, дөңес тұмсығын жел керген киік те, жекелей жайылған шаңырақ мүйіз, бұқа мойын бұлан да көп қашқан. Топтасып жүрген тарпаң мен үйірлі құланды көргендер де бар. Алайда межелі жерге жетіп, мерзімді күні туғанша, қуғынға, атуға жол жоқ-ты. Тәртіпті бұзған адам қатал жазаланатын. Тіпті, сақараға бойлай енуге, бейсауат жүруге тыйым салынды. Тек шолғыншылар ғана алыстан орағытып, қай тұста қанша аң барын, олардың қай бағытта жайылып, қайда беттегенін шамалап жүр. Ақыры, Ұлытаудың шоқылы биіктері өркештене мұнартып, көш еруге тоқтаған шақта аңға аттанар күн де туды. Таң бозында сұлтан ордасынан қозыкөш жерде аңшылыққа қатысуға тиіс, шамасы төрт түмендей өңшең аттылы қалың қол лек-легімен түзем құрды. Қол аталғанымен, бұл төрт түмен халықтың үштен екісі қыз-келіншек, ересек бала болатын. Әзір атқа мінуге жарар шал-шауқан да біршама. Бұлар қызық көрер, немесе қара көбейтер пайдасыз, тобыр емес, аңшылық барысында, әсіресе оның алғашқы кезеңінде үлкен қызмет атқарар, аса қажетті халық еді. Үлкен де, кіші де тегіс сәнді.
Бектердің аттары асыл өмілдірік, жібек шашақты төгілме құйысқан, күміс үзеңгі, алтын ерлі. Қара халық мінген аттар да ер тұрманы онша бай болмағанмен құйрығы түйіліп, жалы өрілген, кекілі үкіленіп, ою-өрнекті кежім жабылған. Адамдар асқа, тойға барардай, ең қымбатын кигені байқалады. Аламандар сауыт-саймансыз. Қару атаулыдан садақтан басқа шашақты ұзын найза, қайқы қылыш, қысқа қанжар бар. Қалған жұрттың қолында ештеңе жоқ, жез шырмауық, тобылғы сапты, немесе бітеу өрімді қамшы ғана. Алайда, екінің бірінің қанжығасында теңкиген дабыл, жайпақ даңғыра, жез шыңдауыл көрінеді. Құйрығы төгілген күдіс бел боз жорғаға мінген, қасындағы игі жақсылары да тегіс қылаң жорғалы Ораз-Мұхамед бүкіл тобымен төгілте тайпалған қалпы, аңшы жұрттың алдынан өтіп, қанжыға майлансын айтып шықты. Халық санының өзі ойлағаннан әжептәуір артық, кеңінен жайылуға жеткілікті мөлшерде екенін, көп жұрттың, әсіресе жастардың өзіне пайғамбарды көргендей, таңырқай, табына қарағанын аңдаған соң көптен бері жазылмай жүрген қабағы ашылып, ерекше жадырап еді. Томан бастаған бек атаулыға тегіс ризашылық айтты.
Көп ұзамай, жүз жылдар бойы қалыптасқан жүйе, кешегі кеңестегі келісім бойынша, би мен батыр атаулы өздеріне жүктелген тапсырмамен, теліміндегі жұртты ертіп, желе-жорта аттанып жатты. Қалың қол әуелде екіге айырылған. Шұбатыла созылып, қиялай тартқан беттері, тарқатылған шынжырдай, әрбір жүз қадам сайын бір кісі тастап, тынымсыз жылжи отыра, бүгін күн еңкейгенше бірі терістік-батыстағы Кішітаудың етегіне, бірі — түстік-батыстағы Қалмаққырған өзенінің аңғарына жетуі керек. От жақпай, пісәс жеп аз-маз ұйқтап тұрған қоналқадан соң екі топ та сол бұрынғыша, жолына қадау-қадау кісі тастап, тура күн түбіне тартады. Тағы екі қонып, төртінші күні сәскеде межелі тұста ат басын бұрып, қарама-қарсы жүруге тиіс. Ертеңіне аз ғана адам келісілген жерден табысады. Егер бәрі сәтімен өтсе, бес тәулік тынымсыз қаумадан соң, шығысы — Сарысу, батысы — Жыланшық, түстігі — Қалмаққырған, терістігі — Сары-Торғай өзендерімен шектелетін, аумағы мың шақырымға жуық кең дала, ішіндегі жер бетін басып жүрер барлық аңмен бірге қайтып шықпас темір қоршауға түседі.
Қу медиен далада шеңбердің екі басы түйіскені туралы сүйінішті хабар алып көгенде тұрған қырық мың адамның бірінен біріне көшіп, сүт пісірім уақыт өтер-өтпесте, осы даланың бір шетінде, көк ала шатыр тіктіріп нешеме от жақтырып, нешеме қазан астырып, білікті би, белді батырлармен бірге ойын-сауық құрып жатқан сұлтанға жетеді. Сұлтан сүйінші сұраушы нөкердің астына ат мінгізеді, үстіне тон кигізеді. Шатырдағы игі жақсылар сұлтанның атына қошамет құрмет білдіреді, алғыс-ықыласын айтып тауыса алмайды. Ұлұғ ауға алғаш шығып отырған Көшек сұлтанның тоқым қағарына бектердің бірі ер-тұрманы мен арғымақ атын береді. Бірі арыс садағын тартады. Бірі алтын балдақты қылышын байлайды. Бұла сұлтанның ағасы аңшылық соңынан, осы Ұлытаудан өтіп Есілге жеткен соң тоқым қағар тойы жасалатынын, онда аламан бәйге, балуан күрес, көкпар, қыз қуу, жамбы ату және басқа да толып жатқан ойындар өткізілетінін, жарыста озғандарға тоғыз да тоғыз мәртеден бәйге берілетінін хабарлайды. Сұлтанның жомарттығына, асыл заттылығына бек атаулы түгел тәнті болады. Бұдан соң қауманың сәтті аяқталғанына, елдің айбыны, ердің ебі танылғанына қуаныш үстінде саба-саба қымыз ішіледі. Ет төбедей үйіліп, тұздық көлдей ағады.
Ертеңіне, күн ұясынан қылтиғанда алып көгенге тізілген қырық мың адам тегіс атқа қонады. Тегіс атқа қонған қырық мың адам бір сәтте айқай-сүрен сала, дабыл ұрып, даңғыра соғып, шың қағып, алға — шеңбердің қақ ортасы — Байқоңырды бетке ала, жылжи жүріп кетеді. Аздан соң көңілді айқай — әуенді әнге ауысады, дабыл, даңғыра үні бей-берекет жаңғырықпай, ырғақты сарынға көшеді. Аттылардың арасы қос қабырғадан бірдей шыжымдай қысқарып, уақыт озған сайын жақындай береді. Түске таман кеше әудем жер тұрған жұрт арқан бойы келіседі. Таң бозынан өріске шыққан киік, жайылымға тұрған қандағай ( бұлан ), үйірімен өрген тарпаң, тағы мен құлан алыстан естілген дабырдан бой салып қаша қоймағанды. Желе жортып, шоқырақтай шауып, аулаққа озған. Тұнықтан қанып ішіп, қамсыз оттауға кіріскен. Алайда көп ұзамай тыныштық бұзылады. Қатарласа тізілген қосаяқтылар дабырлай шулап, жазықты жанғырта дүбір салып жылжи жақындап келеді. Аң атаулы ары қарай үркеді. Ұзаңқырап барып тоқтайды. Бірақ бұл жер де берекелі жайылым болмайды.
Құландар құлдырай шауып, тарпаңдар ойқастай шоқырақтап, қандағайлар мүйіздерін шайқап тастап, өңкеңдей желіп, киік, бөкен атаулы орғи жүйткіп, белестен белес асып, қиян даланы бетке алып жамырай қашады. Күн көтеріліп кеткен. Жусауға жататын уақыт болған. Жусау қайда. Оттаудың өзі жайына қалды. Әйтсе де, пәледен құтылған шығармыз деген үмітпен, үркек тарпаңнан өзге жан-жануар атаулы тегіс жерге бас қояды. Құлан мен киік самал лебіне бет бұрады. Қандағай қараған, тобылғы түбінен көленке іздей бастайды. Бір мезетте алдыңғы жақтағы, мана бұл араға тоқтамай ілгері озған, сол озған қалпында үдірейе ереуілдесіп тұрған тарпаңдардың айғыры кісіней көкке қарғып, үйірін тықсыра шабады. Келер сәтте сом аяқ, тапалтақ, кекілсіз келте жал, ауыр басты, өңшең құла жирен тағы, шолақ құйрық, молақ жал, жағал жонды өңшең сұр тарпаң—тай-құлыны, құнан, биесі араласа, топырлай қашады. Бұлардан соң қысқа жал, сиыр құйрық, тегіс құла кер құлан атаулы да бозғыл бауырларын жаза сілтеп, дүркірей жөнеледі. Әп-сәтте-ақ тарпаңдарды басып озып, кер даланы бетке алып, жүйтки сілтеп бара жатады. Шұбатылған шаң көз ұшына барып бір-ақ жоғалады.
Тобымен өрген киіктің қарасыны молайған, жеке желген қандағайдың саны көбейген; бұлар да бірі орғи секіріп, жарысқа түскендей ұйтқи жүгіріп, бірі — тынымсыз, теңкеңдей желіп, иенге бет түзейді. Екі аяқты жаудан қашқан тобырға жолай жаңа үйірлер, жаңа табындар қосылған. Тобы молайған сайын үрейі ұлғая түскен жан-жануар атаулы ұзақ сілтеп, қарасын батырып бір-ақ тоқтайды. Мейлі. Күн еңкейе, кеш бата, ұзаса ертең сәскеде тағы да, енді үрей буа, есі шыға жөңкуге тиіс. Екінтіде аңшылар тұтаса тізіліп, шылбыр тастамға келісті. Күн ұясына қона бәрі бір кісідей аттан түскен. Алаулата от жаққан. Барлары сүр ет астырып, жоқтары кұрт, ірімшік жеп, жанторсық түбінде қалған айран, қымыздарын сораптай ішіп, аттарды белбеулеріне байлай, ер жастана, қара жерге көсіле ұйқтап, көз шырымдарын алған. Таң ата тұрып, өлмес қорек алып, күн шыға тегіс атқа мінген. От жарығынан қашқан, аулак, тыныш жайылым іздеген жан-жануар атаулы алысқа ұзап кетіпті. Бірақ сәске түсте олардың да қара сыны көрінеді. Қарасын емес, қара нор. Жыртылып айырылады. Қайда қандай аң барын ажыратып болар емес.
Киік пен қандағай қатарлас. Құлан мен тарпаң үйірлес. Дүркірей босып, бүкіл даланы жауып кетеді. Жан-жануар емес, жер бетінің өзі жылжи толқып бара жатқандай. Бұл кезде аттылар да үзеңгі қағыса қатарласқан. Енді темір құрсаудан ірі аңдар түгілі, кеше ат аяғының астынан сына тауып кете берген қаудыр құлақ ор қоянның өзі қашып құтыла алмайды. Бірақ бармақ қазылы кұлан, табан қазылы тарпаң тұрғанда, бесеуі бір асым ет болмайтын қоянға кім қару сілтемек. Бөгет. Тек қана бөгет еді бұл, жолы қатты қоян байғұс. Аң соғарда жұрт қимылын тежейтін тағы бір бөгесін бар. Жай бөгесін емес, үлкен кесел. Ол — күзен, қарсақ пен қасқыр, түлкі. Күзен мен қасқырдың түгі тықыр, қарсақ пен түлкінің жүні жетілмеген. Әрі алдыңда адал ет тұрғанда қол байлау. Бір жақсысы, бұл шіркіндер інге кіріп тығыла алады. Бірақ жер тарылып жан қысылған шақта ғана. Еріккен жігіттер кейде құрықты салып, бұрап жіберіп түлкі мен қарсақты ін аузына тартып ала беретін. Апан ішіндегі қасқырды ызаландыра арылдатып, көмейіне бойлата найза шаншып, содан соң сүйрете суырар еді.
Кейде таяз, тік індердің түбінен түлкінің оншақтысы, аумақты апандардан қасқырдың бес-алтауы бір-ақ шығатын. Қарсақ пен күзен, қасқыр мен түлкі тұмсық түйістіріп жататын кездері де болатын. Алайда басшысы қатал жерде мұндай ермекке тыйым салынатын еді. Алға жылжыған сайын, шепке сыймаған адамдар ысырылып кейін қала берді. Әуелі бала-шаға қатардан шықты. Содан соң қасап үстінде қайрат көрсете алмас қарттар шеттеді. Олардан кейін жас қыздар мен бозбала жігіттер саптан босады. Ақыры тас түйін шепте аламандар ғана қалады. Аңшылықты ақырына жеткізетін, ертеңгі қасапта ерлігі мен ебін көрсететін де осылар. Алайда шеңберден шыққандар бет-бетімен кетпейді. Олар да канаттаса қатар түзеп, сырттан жаңа шеңбер жасайды. Бұл — сақтық шарасы. Күн бесіннен ауғанда, не екіндіден асқанда шепті бойлай, ауыздан-ауызға көшіп, қауманың тоқталғаны туралы хабар жетеді. Шынында, бұдан ары жылжи беру қауіпті. Шенбердің іші қазанда қайнаған құрттай жыпырлай толқып тұр. Енді аз-маз қысса, бір бүйірден жарып шығуы мүмкін. Жұрт тағы да жаппай аттан түседі. Аумағы әлі де ат шаптырым алып шенберді бойлай мың сан от жағылады. Күндізгі қатарласа тізілген жанды шеңбер енді тұтаса созылған жалқын отқа айналады.
Жеті күн бойғы ауыр жүрістен енді ғана тыныс тапқан жұрт көз жетер жерді түгел жауып, шұбатыла созылған, аспандағы құс жолындай мың сан отты көргенде, ертеңгі аң қызығы, одан соңғы молшылыққа мейірленіп көңілі өседі. Аламан атаулы асау әнге басады. Қарттардың көңілі жайланады. Бала-шағаның белі жазылып, ұлан-асыр ойынға кіріседі. Бірақ қызықтың үлкені — қыз бен жігітте. Шеру үстінде танысқан, немесе көптен кездесіп жүргенімен, еркін тілдесе алмаған бойжеткен мен бозбала бұл күні қалтқысыз табысады. Түн қараңғы. Дала кең. Ертеңгі үлкен мереке алдында ешкімге тыю жоқ. Тек көңілің қалаған жанның тілін тап. Түні бойы қоршау ішінен тағы мен тарпаң айғырларының азынай кісінеген, құланның қарлыға пысқырып, қандағайдың өкірген, қапыда қоршауда қалып қойған қасқыр арланының ұлыған дауыстары шығады. Осы тар жерде, ажал аранының аузында да төбелесін тыймаған тентек тарпаңдардың дүбірі, қойдан момын бөкендердің үркіп, дүркірей аударылып ары, толқып төңкеріле қайта бері қарай топырлаған дыбыстары естіледі. Сенде жазық жоқ, бізде азық жоқ!.. » Таң ата жұрт алдына ғажайып көрініс тартылады. Аң атаулы адамдар шебінен мейлінше аулақтауға тырысып, ортаға қарай жапырылған.
Құлан мен киік, бұлан мен тарпаң араласып кеткен. Ұйлыққан аң нөпірінің шетін ала, әр тұста теңкиген жабайы қабандар, тұмсығын жерге сала, ілгері-кейін борс-борс желеді. Ұялы үйірімен шұбырған қасқырлар құйрықтары салбырап жан-жағына жалт-жұлт қарап, оңды-солды сүмең қағады, арттағы, екі-ақ ырғыса алып түсер қаптаған қоңыр аңға да, алдағы, әр бұтаның түбіне бұққан, көпшілігі құлағын қадап секиіп отырған қадау-қадау қоянға да назар аудармайды. Аң атаулының бойын буған үрей қасқырға онша әсер етпегендей, алайда, қоршауға түскен жанды мақұлық ішінде өлім ғана әкелер зобалаң туғанын бар тәнімен байыптаған, шынымен торыққан — осы бөрілер. Ұзамай жұрт тайлы-таяғы қалмай, тегіс атқа қонады... Алайда, ешкім де орнынан жылжымайды. Аламан атаулы жауға шабар сәттегідей, сұр сүңгісінен ажал лебі ескен ұзын сапты қызыл найзаларын алға соза, мың сан тікенекті шеп жасайды. Қалған жұрт артта, кезекті міндеттерін күтіп, дабырсыз, шусыз тынып тұрады. Тек темір-құрсаудың күн шығыс иініндегі сұлтан тобында ғана қимыл бар. Әуелде шептен екі-үш жүз нөкер бөлініп шығады. Қиялай салып, тура аңдар нөпіріне қарай жүреді. Олар тақаған сайын аң атаулы да ысырыла береді.
Ысырыла келе, біразы негізгі топтан жырыла бастайды. Бітті. Нөкерлердің көпшілікте шаруасы жоқ. Пұшпаққа шыққан аз ғана аңды біржола бөліп алады. Әйдік шеңбердің бір бүйірінде кішкене шеңбер пайда болады. Аңшылар бұл жаңадан пайда болған кіші шеңберді жан-жақтан сығымдай қысып, тарылта буады. Аң атаулы бірі осқырып, бірі кісінеп, бірі үнсіз тыпырлап, ең соңғы жанталас алдында тұрады. Осы кезде, арқан бойы жерде екі жағында екі мергені бар сұлтан, немесе хан, немесе би, әйтеуір осы жердегі жұрт ағасы топтан оқшау шығып аңдарға қарай жүрмек. Қолында сайлаулы садағы, тақымында қарымды найзасы болады. Қоршауға түскен аң да алапат күте, бір сәт тына қалады. Қенет аңдар келесінен не құланның, не тарпаңның айғыры бөлініп шығады. Әуелде арқырай кісінеп, оңды-солды ойқастай желіп, ілгері аттай бере тапырақтап, тісін қайрап, аузын аша, айбат шегіп аз бөгеледі. Ажалмандар тобынан шыққан жау тоқтамайды. Ілгері жүре береді. Сол кезде айғыр құлағын жымитып, басын сәл төмен сала мойнын созып, қасқа тістері жарқыраған аузын арандай ашып тұра шабады. Садақ тартар сәт те осы.
Атылған оқ нақ маңдайдан ұрсын, не құжаурынның астын ала бұғанадан өтіп, тақ жүрекке қадалсын, қара бауырды қақ жарсын, сонда ғана ашына кеуделеген, көзіне қан толған аңның құлап түсуі ықтимал. Кейде оқ дөп тиіп жараланған сәтінде құлан жарықтық аспанға атыла шапшып, шыр көбелек айналатыны бар. Мезетінде қос өкпеден екінші оқ қадалуға тиіс. Әдетте сұлтанның оғы дарысымен-ақ рұқсат бойынша, қос қапталдағы қос мерген қалған шаруаны оңай бітіреді. Ал тарпаңның жайы қиынырақ. Бойы үй жылқысынан сәл-пәл қалқыңқы болғанымен, өрен күшті, айырықша өжет тарпаң ештеңеден именуді білмейді. Қашан құлап түскенше кеуделей алға ұмтылумен болады. Алайда, қос кабырғадан қабат қадалған ауыр жебелер оның қайратты қаруын жұмсауына мүмкіндік бермейтін. Тек тарпаң дүрсе ұмтылғанда шайлықпай қарсы тұра беруге аттың аты ғана шыдаушы еді. Ораз-Мұхамед садағын сайлап, қыл-құйрықтар мен аша тұяқтылар тебінде ұйлыққан жылқы мен қойдай араласып кеткен топырға жақындағанда келе ішінен қысқа, қалың қара жалы ұйысқан, бауыры боз, аяғы қоңыр, өзі тышқан түстес сұп-сұр тарпаң айғыры бөлініп шықты. Аңыс аңдап ойқастаған жоқ. Айбат шегіп тапырақтаған жоқ.
Құлағын жымитып, басын төмен сала, жағын қарыстыра аузын ашып, тұра ұмтылған. Ораз-Мұхамедтің садағы сай еді. Бірақ қапелімде абдырап қалды. Әрі тарпаңның шабысы тым жойқын, қақ бастан тигізе алмаймын ба деп қауіптенген. Екі қапталына қарап еді, мергендер де абыржыңқы, не рәсімді бұзып, бұрын атарын, не ақырын күтіп тұра берерін білмей, таяп қалған тарпаңға, қимылсыз қалған сұлтанға кезек-кезек қарасады, тіпті естері шығып кеткендей. Дүбірлете шапкан тарпаң арқан бойы ғана қалды. Ораз-Мұхамед сонда ғана жай тартар сәтті өткізіп алғанын аңдаған. Садағын лақтырып тастап, тақымынан ұзын найзасын суырды. Көзі қанталап, аппақ тістері сілекейлене қарысқан тарпаң шапши ұмтылған. Азбан-Сұр да шыңғыра кісінеп көкке атылды. Бұла тарпаң мен будан тұлпар аяқтары айқаса шайнасып қалды. Сол мезетте Ораз-Мұхамед те үзеңгіге шірене бере, тарпаңның сағағына бойлата найза салған. Тамағынан қызыл қан ақтарыла қорқыраған тарпаң шалқалай шапшып барып, қайырыла құлағанда ғана Ораз-Мұхамед өзінің төңірегіне кісі толып кеткенін көрді.
Қу сүйектей бозарған, ат үстінде қимылсыз, тілсіз мелшиген Ай-Шешекке де, әлде ашулы, әлде кейісті жүзбен ердің қасына жабыса түнеріп отырған тұрымтайдай Көшекке де, әлденеге мәз болған жұртқа да қарай алмады. Әсіресе, Томан биден именген. Өзінің жасқаншақтығы емес, қорқақтығы әлемге паш болғандай. Белінен ұзын селебесін суырып, әлі де жаны шықпай, артқы аяғымен жер соғып жатқан тарпаңды қан саулаған жарасының үстінен, қыл тамақтан орып жіберді. Жұрт тегіс аттан түсті. Екі нөкер қолма-қол тарпаңның ішек-қарнын жарқырата ішін жарып, телшігін қайырды. Толқындана ұйыған сары уыз қазыдан ең әуелі сұлтанның өзі дәм татқан. Содан соң інісі мен ханымына, одан кейін ел бастаған беделді екі-үш кісіге жол көрсетті. Қалған жұрт атақ-дәреже, үлкен-кішісіне орай, кезектесе келіп, ауызға түскен бетінде езіліп тұрған жып-жылы уілдіріктен бір-бір жапырақтан кесіп алып, тамсана асап жатты. Істің сәтін жігіттің бағына тапсырдық. Бастаңдар! Сұлтан туының түбінен тартылған топ керней үнін шеп бойындағы көп керней бірінен соң бірі жалғастыра іліп әкетті. Әп-сәтте ат шаптырым аймақтағы жұрт ел ағасы кезеген болаттың нысанаға дөп тигенін, майлы қазы айналғанын, енді қызыл қасаптың өзі басталатынын тегіс естіген.
Аңшылық қызығына құмартып, бойларына күші сыймай тұрған аламан атаулы сол сәтінде-ақ салқын сабырмен апта бойғы сүргіннің ең соңғы, ең жауапты жұмысына кіріскен. Шығыршығы тарқамаған алып шеңбердің әр тұсында шағын шеңберлер пайда бола бастады. Әуелі кәсібіне машықты жігіттер алға шығып, аңшылыққа кесел келтірер бітеу мойын қабандарды атып жықты, қоршауға түсіп қалған, жалақ-жұлақ етіп, қоңыр аңдар үйірін шеттей ерсілі-қарсылы сабылып жүрген қасқырлардың көзін құртты. Қоян, күзен, қарсақ сияқты ұсақ аңдарға ешкім назар аудармайды; олар қоршаудағы жануарлардың аяғының астына кіріп тығылады, көбі тапалып өледі, кейбіреулері тура аттылардың арасынан өтем деп, дойыр ұшына ілінеді. Ат үркіп немесе басқадай бір сәті түсіп, аман құтылып кететіндері де болушы еді. Қоршау іші көлденең бөгеттен тазарған соң долы тарпаң мен асау тағының, тентек құланның айғырларымен айқас басталады. Ерлікті, мергендікті тілейтін ауыр айқас. Ауырлығы сондай, кейде кісі шығыны да болып тұратын. Ақыры тобыршығы қайың жапырағындай үлкен, ауыр оқ айбатты жануарлардың бәрін де жалпасынан жығады. Бұдан соңғы аңшылық сәті қалыпты машыққа ғана байланысты. Қыл құйрықтың құлын, тайына бұғалық тасталады, биелеріне қылыш шабылып, найза шаншылады. Бұландарға оқ атылады.
Ал киікті қыру қой сойғаннан оңай. Баршарасы таусылған момын жануарлар үйіріліп, бірінің үстіне бірі шығып, тұмсықтарын ішке тыға қимылсыз ұйлығып тұратын да қоятын. Жігіттер тоқты тартқандай, мүйізінен сүйреп алып, қорқыратып тастай беретін. Аңшылық кезінде әр түрлі қызық жағдаяттар болушы еді. Басшысы босаң жерде кейбір есер жігіттер бұланға бұғалық салатын. Тарпаңды тірідей ұстап алатын. Бұланды тоқтату оңай. Басына ноқта түссе, аң түгілі, адамның да құты қашпай ма. Ал тарпаңды үйретіп, ат қылып міну, тіпті, аз күн қолға ұстау мүмкін емес еді. Тебеді, тістейді, тулайды. Қашан кеудеден жаны шыққанша қапасқ а көнбейді. Үлкені түгілі құлыны да қолға тұрмас еді. Құсадан өлетін. Алайда, қазақ арасында тарпаң шатыс жылқылар көп болушы еді, және айрықша жоғары бағаланатын. Тарпаңның айғыры — аса үйірсек хайуан. Ызақор, долылығының үстіне ғаламат күшті. Кезі келсе, жайылымдағы жылқыға шауып, ондағы кез-келген айғырды оп-оңай шайнап тастайтын да, бестеп-ондап бие айдап әкететін.
Келер жылы, одан соңғы жылдары өздері де тағылана бастаған бұл биелерден үй жылқысына да, дала жылқысына да ортақ белгілері бар, жоны көк жағал-қара сұр, буырыл сұр, ақ сұр құлындар туатын. Осы құлын кезінде қолға түссе асырауға көнеді, әрі қиян жүйрік, әрі жойқын күшті ат болып шығады. Егер құлын кезінде қолға түспесе, жабайы тарпаңнан айырмасы шамалы. Сондықтан да жігіттер тарпаң үйірін тегіс қырмас бұрын олардың ішінен будан құлындар іздейтін. Ал бұлардың енелері кеше ғана бағымда жүрген үй жылқысы, қанша асау болса да, бұғалыққа мойын ұсынады. Қайтадан өз үйірін табады. Кейде өз иесін де тауып жататын. Бұдан неше жыл бұрын жоғалса да таныған адамға талассыз берілетін. Кешке қарай айналасы отыз-қырық шақырым кең дала қан сасыды. Мыңдаған тағы мен құлан, тарпаң мен бұлан, он мыңдаған киік терілері сыпырылып, еттері мүшелеп бөлінеді. Ас атаулыны қадір тұтатын қазақ ысырап, кепиет дегенді білмейді. Аңның ішек-қарнына дейін аршып, бас-сирағына дейін үйітіп алады. Таяу күнгі ішіп-жемнен артық мөлшері тегіс тұздалып, түтінге қақталады. Үй басы кем дегенде бір қара, немесе бес-он киіктен айналады.
Ақ мол, ірімшік, құрт мол жаз бойы арнайы түскен қонаққа болмаса, өз қажетіне мал соймайсың. Асың — түз аңы. Бірақ мұнымен кедейленген дала жоқ. Күзде, жазғы жайлаудан бауырға — Сыр бойына, Шу аңғарына, Көкше теңіз жағасына қайыра көшер шақта Сарыарқа тағы да мыңдап өрген аша тұяқ, үйірімен жайылған қыл-құйрық қоңыр аңнан белі қайысып тұрмақ. XI тарау ДАҒДАРЫС « Бар қазақ ұлы осы аңшылық кезіндегідей береке, бірлікте болса ғой », — деп ойлады Ораз-Мұхамед. Жоқ. Бүлікке бейім екен. Бірлікке келсе де, береке табуы қиын көрінді. Көш көк самал ескен Ұлытаудан өтіп, жасыл жайқын Есілге қарай еңкейгенде Ораз-Мұхамед шар-тарапқа топ-тобымен шапқыншы аттандырған. Ұлыстың жай-күйін білмек.
Жеке рулар арасында көш кезінде кикілжің тумады ма, жайлауға жағалай қонар сәтте ұшқындар араздық-өкпе жоқ па; дархан атаулы сауыт соғып, садақ июге кіріссін, ұста біткен қылыш қайырып, сүңгі суарсын деген хан жарлығы не күйде; ойға түспей тұрғанда әр рудан ішінде теміршісі бар, көміршісі бар, малшы мен сауыншысы бар қаншама қос бөлініп, Жезқазған, Теміртауға орнауға, жаз бойы тастан шойын ағызып, неше түмен әскердің ғана емес, неше сан қарапайым халықтың да мұқтажын толық өтер мол құйма жасауға тиіс еді, арттағы ел — қаңлы мен қатаған, дулат пен қоңырат келіп жетті, жай жеткен жоқ, жүз қаралы жайдақ арбасына теңките сексеуіл артып, шұбырған түйелі керуен тартып жетті, жете сала қос тігіп, тау қопарып, тас уатты, жер тандыр қазып, темір ағызуға кірісті, оларға көші жақын керей де сауын малы, сойыс етімен, білгір шебер, қайратты жасымен төтеден қосылды, ал Арқадағы, сұлтанның өз дәргейіндегі көп жұрттың қимылы сылбыр, үлесі өнімсіз — бұл не, керенаулық па, кесір ме; жайлау алдындағы ұлы аңшылық басқа аймақтарда қалай өтті — осы тәрізді, кейбірі күнделікті тіршілікке қатысты, кейбірі келешек үшін қажет толып жатқан шаруалардың жайын білу, ең бастысы — көкте тәңірі болса, жерде әмірші барын еске салу еді шапқыншылардың міндеті.
Белді рулардың барлығына сұлтан төңірегіндегі белгілі бектер қоса аттанған. Ал әзірге жау екені, дос екені беймәлім Абалақ сұлтанға тегі бөтен болса да, тілегі бір тұстасы Томан би, жасы үлкен болса да заманы бір жеңгесі Әз-ханым бастаған, жетегіне жүк артқан жеті түйе, қосағына көзінен тізілген тоғыз жорға алған, ақсақал, қарасақалы, жігіт-желені аралас, салтанатты, тұтас бір топ аттанды. Бидің қалауымен, әженің айтуымен түзілген құдалық сапар. Егер Абалақ теріс көрмесе, айтқаны екі болмаған Әз-ханым немере келінін алып қайтпақ сияқты. Ал Ораз-Мұхамед дәл осы сапардан ешқандай нәтиже шықпасына сенімді еді. Азуы алты қарыс қатал хандардың тұсындағы талай бұлғақтың қордасы Абалақ, ата тағында отырған Тәуекел ханның өзіне тіке сөйлеген сойқанды сұлтан көңілі қалған күйеу — қолындағы Томанның өзін ырқына жүргізе алмай отырған дәрменсіз жас балаға қайырылып иіле қоймас, жаулыққа бармас, жақындықтан да бой тартар деп түйген. Бәрі басқаша шешілді. Рас, құдалар тарту-таралғысыз болмағанымен, жүктері жеңілейіп, бос қайтқан. Жол аузында қанжығаға байлап жіберер қызым жоқ депті Абалақ сұлтан. Айтқаным — айтқан, қызымды ұзатам, тек кесімді мерзімі жетсін, ел бауырға түсіп, қыстауға қонсын депті.
Және қызым кішілікке бармайды, алғаш айттырған жары екені алашқа әйгі, екеуінің сұлтан серттен таярдан бұрын жүз көріскені, жұрттан жасырын жалғасып жүргені тәңіріге аян, бәйбіше болған деген — сол депті. Жасы кіші, жолы кем болса да тәңірі несібесін артық жаратыпты — асыл туған затым бар, ноқтаға бас ілмеймін, бірақ бір желінің басынан табыссын, Қырымға шабам десе де, Ұрыммен ұрысам десе де құрметіне әзірмін, тек бір шартым бар, әке таныса, әке болуға, аға тұтса, ағалық қылуға жараймын, алмас қылыштың ақырғы сынығы едім, қу бас қалып барамын, тұқымым құрығалы тұр, Ұмай-Ана жарылқаса, ұл болып туған алғашқы жиенімді бауырыма салсын, саба қымыздан шашырап төгілген тамшы болмас, есендікте өсіп, ер жетсе, менің атағымды алар, жұртыма иелік етер депті.
Сұлтанға Ділшатымның көңілі қатты құлаған екен, жаулыққа да, жамандыққа да әзір едім, қызымның намысын аяққа басқаны үшін, ордасын ойран етіп, басын кеспесем де, аңшылыққа шыққан алғашқы күні аңысын тауып, алып қашпақ едім, жәсір ( тұтқын ) деп жәбір көрсетпесем де, күшік күйеу деп, қызымның ақ төсегінің аяғына кісендеп қойып, абыройын төкпек едім, жалғыз ботамның тілегін қия алмадым, сол үшін айтамын депті. Нәресте туралы сөз ғана менікі, қалғаны түгел Ділшат-сұлтанымның қалауы депті. Әз-ханым асау құдасымен қауыша табысып, айтқан тілегінің бәрін қабыл көріпті. Тек бір нәрсені ғана Ораз-Мұхамедтің өз шешіміне қалдырған. Абалақ жазғы жайлауға Ұлытауды сұраған екен. Салмақ салмаған, кеңеске жүгінген. Есесіне Есіл мен Тобыл аралығындағы кең даланы босатып бермек. Ұлытау — қазақ жерінің қақ жүрегі. Қай тарапқа қол созсаң да ығыңа келеді. Жау қарысы жетпес бекініс — жан-жағы тегіс қаптаған қазақ. Әрі суы мол, шөбі шүйгін, малға жайлы қоныс. Әрине, беруге болар еді. Онда бар кілтипан шешілмек. Сұлтанды борыштар ететіні өз алдына, сырттағы, жайлауға сыймай сығылыса сіресіп отырған елдің өрісі кеңейеді.
Алайда, Ораз-Мұхамед бүлік басы Абалақ сұлтанның түпкі ойын бірден ұқты. Ұлытау — Көк Орда заманынан бері хан иелігі. Қазақ кең далаға сыймай кеткен бір заманда бұл жер қысқы қыстау, жазғы жайлау да болған. Соңғы қырық жылда қадау-қадау ел қонатын, ал Бұхар әмірі Абдолла жылқы жылы ( 1582 жылы ) Сарысудан Кішітау асып, жарты даланы ойрандап шыққаннан бері бос жатқан. Жұрт, тіпті, бұл аймақтың хан үлесіне тиесілі екенін де ұмыта бастаған-ды. Ораз-Мұхамед емеурін білдірсе болды, Абалақ өзінің бүкіл ел-жұртымен Ұлытауды толтыра салмақ. Содан соң... әрине, ханмен жағаласады, өліспей бітіспепді. Мүмкін, тіпті... өзі болмаса, күйеу баласын таққа мінгізбек шығар! Жоқ! Ораз-Мұхамед кесіп айтты. Абалақ сұлтан әлін білсін. Аса айтқан артық сөзіне кешу — оспадар ойына өріс жок!.. Әйтсе де доңайбатпен ғана шектелген, өзіне қызмет көрсетуге әзірлік танытқан сұлтанға іші жылып қалып еді. Ал Ділшат-сұлтаным... Осы өткен наурыздың алдында ғана, әлденеше жылға парапар төрт ай бұрын ауыл сыртында, көк мұзды жарып шыққан сары ала қамыс арасында кездескені есіне түскен. Қыздың өзін қаншалықты қызумен құшақтағанын енді ғана байыптап отыр.
Өзі де... жақсы, өте жақсы көріп еді-ау. Ал қазір... соншама үзілістен соң, тұман пердесі жаңа ысырылғандай. Бар түр-тұлғасы, сыр-сымбатымен көз алдына келе қалды. Бірақ жақын тартқан жоқ. Суық. Алыс. Рас, риза болды. Ақыл-парасатына, мінезіне қаныққандай. Айқас десе қаны қызатын, төбесінен торғай асырып көрмеген Абалақ сұлтанды басып, сабасына түсіріп, иіп, бері бұру араздық жолынан татулық жолына кешіру — оңай емес, әрі қатпары мол игі іс. Сонда да сүйе алмайды. Жоқ! Әйтсе де, Ділшаттың Әз-ханым әженің өзі арқылы айтқан сәлемі: « Білемін, менен бақыт тайған; етегімді жыртып, есігінде өлу үшін ғана барамын. Басқа айтарым жоқ сұлтанға », — деген сөзді ұмыта алмай-ақ қойған. Бұл — өзі таныған Ділшаттың аузынан шығар кеп емес-ті. Азар ағайыннан игілікті хабар келгенде, қалған алаштан алалық күтпеген. Рас. Алалық көрмеді. Бірақ өзін жаға тұтқан, сөзін жарғы таныған жұрт та аз сияқты. Қадір-құрмет, рәсімді сыйлау ғана бар. Қалбалақтай құлаған ешкім жоқ. Ұлұғ ау барлық жерде бірдей сәтті өтіпті.
Көштің алды байсал тауыпты, жайлауға жайылып қона бастаған. Алайда, әр жерде бұлғақ елесі де шаң бергендей. Аңшылық кезінде алшын мен қыпшақ арасында жанжал шығыпты. Әлде біріне тиесілі жерге екіншісі еніп кеткен бе, әлде екіншісі қайырған аңды біріншісі бөліп әкеткен бе, алшынды тыңдасаң — бүлік басы қыпшақ, қыпшақты тыңдасаң — зорлыққа құрық берген алшын, әйтеуір сарт та сұрт қақтығыс болып қалғаны анық, бірнеше жігіт жараланғанымен, ақыры өлім-жітімсіз, бітіспен тыныпты. Арғын көші қонысымыздың шетін бастың деп, аз ғана жағалбайлыны жалайырға бөлінген жердің шегіне айдап тастапты. Ал жалайыр көші Ертіске қарай ойысқан. Барабаға жетпей тоқтамайтын сияқты. Көш ішінде бір рудың ғана емес, барлық рудың әмірі — ұлыс бегі Қадырғалидың өзі жоқ. Аз ғана қолмен Сібір жаққа аттаныпты-мыс. Бұл — мүлде түсініксіз нәрсе еді. Қазақтан бөлініп, қайтадан ноғайға қосылғалы жүрген жоқ па деген ой келді Ораз-Мұхамедке. Онда аяқсыз қалдыруға болмайды. Босқын кешкен бұрынғы заман емес, аттана шауып, айдап қайырып әкелу қажет. Тек анығына жету керек.
Ораз-Мұхамед ешкіммен ақылдаспай іштен тынған қалпы бірер күн жүрді де, Сібір беттің жер-жағдайын жақсы білетін меркіт батыры Тоқтаны, қол астына сенімді екі жүз аламан беріп, жалайыр көшінің соңынан аттандырды. Қайткенде де, әр рудың аужайы туралы азды-көпті хабар алынды. Биыл — бейбіт жыл. Аттаныс жарияланбаған. Таяу маңда тура шабар жау жоқ. Ел ішінде ұсақ-түйек кикілжің, өнімсіз дау-дамай болмай тұрмайды. Қадырғали бектің қиғаш жүрісінен басқаның бәрі жөн. Оның да мәні табылар. Тыныштыққа манаурап тәубе айтпас жол жоқ. Алайда жас сұлтан кейісті еді. Ештеңеге де риза емес-ті. Жорыққа жаппай әзірлік туралы хан жарлығы әлі толық күшіне енбеген тәрізді. Тіпті жұрт тұтқасын ұстаған біраз қасқаның құлағына жетпегендей. Рас, теміршісін тұтып қалған ешкім жоқ. Бірақ іс жайына қанығар жас шәкірт, жұмыстың ауырын атқарар қайратты жігіт жағы тапшы. Және сұлтан атаулы өзін ақтап шыққанын қайтерсің. Аңдап қараса, икемге көнер, сөз тыңдар түрі көрінбейді. Несіне көнсін, несін тыңдасын. Бәрі де текті — ақсүйек. Атасы әлсіз, елі осал бірі жоқ. Өздері талай көксоқтаға түскен, талай ұрыс-соғыстың астынан шыққан қызыл шолақ бөрілер.
Олардың қасында Ораз-Мұхамед кім. Ұрысқа кіріп оқ атпаған, кеңеске кіріп көсемдік танытпаған жас бала. Соның бәрін біле тұра хан ағасы неге осыншама ауыр салмақ артты екен?! Әлде, ақыр түбі арқалар жүк, бойы үйренсін деді ме. Рас, бұған қарап тұрған ештеңе жоқ. Ел онсыз да өріске шықты. Күрен арасындағы дау-дамай ауыл-үй ішінде шешіледі. Ру арасындағы кикілжің ел басқарған сұлтан, атқа мінген бектердің кеңесінде шешіледі. Өз бетімен өмір сүре берсе қайтеді осы жұрт. Ел ортақ, пейіл неге ортақ болмасқа? Жоқ! Ел біреу десең де, мақсат бір арнада тоғыса бермейді екен. Сол алауыздық нәтижесі емес пе бүгінгі қоныстың тарлығы. Алаштың туы тігіліп, аруақ қонған аталардың барлығының сүйегі қойылған Сығанақ пен Түркістан қалай қолдан шықты? Жетпіс жеті атаң жайлап, қыстаған Жетісудан неге ысырылдың? Қиян-кескі қырғындардың өзінде ордалы ұяң, жасыл жайлауың болған Жайықтың жағасын неге көре алмай отырсың? Сол-л-лай ма?! Ертең Арқадан айдалып шықпасыңа кім кепіл? Онда... ойланып тұрма. Сенсіз де бас сауғалаушы көп. Шытырмандағы шимайды таны. Қиядан қиын жол тап. Алдымен Қадырғали бидің хабарын алады.
Содан соң Абалақ сұлтанға иек артады. Одан кейін... қарадан шыққан тентекті тегіс тізгіндеп, төреден өрген асау ағайындарын ауыздықтай бастайды. Алайда, арыға ұзатпай, бүгін-ертең шешетін мәселелер бар. Соның ең бастысы — қоныс жайы. Тозып тарай бастаған Ібір-Сібір жұртымен иектес біраз ру соңғы жылдарда қазағын қайта тапқаны үлкен қуаныш еді. Бұлардың көбі өз қонысымен, жайлау, қыстауымен өткен. Әйтсе де, көп ұзамай кейбір рулардың ежелгі мекенінен ығысып, түбі бір туысқа қоныс босатуына тура келген. Ал босқыншылық тоқтамады. Арттағы қазақтың кең жері тағы тарылған. Онсыз да етек-жеңі қымтырылып отырған ел кімге бауыр басқан жайлауын бөліп бергендей. Бірақ жер тарылды деп қай қазақты далаға тастайсың. Қанша қиналса да бөтен амал таппаған Ораз-Мұхамед Абалақ сұлтанмен жаңа ғана жарасып қайтқан Томанға салмақ салып еді. Жылқы жылғы сүргінде мүлде құрып кетуге тақаған, малы таланып, жаны кембағал халге ұрынған аз ғана уаққа қоныс босату қажетін естірткен. Би бұл ойлағандай тулай шапшыған жоқ. Күреңіте түнеріп, үнсіз отырып қалды. Қазақтың да қазағы бар. Басыңа қыстау күн туса, қайырылып қарауға жарамас жаманның бәрі бауыр емес. Қарыстан сүйем жуык.
Әуелі — бірі, содан соң — бәрі... — Айт, — деген Ораз-Мұхамед. Әуелі арқа сүйер айбынды руың болсын. Сен үшін аранға түсер биің, ажалға аттанар батырың болсын. Биіңнің бағы асып, батырыңның айбары артсын десең, артыңдағы руын көтер. Сол румен бірге өзің де көтерілесің, өзіңнің де алапаң артады. Төл руың абыройлы болса, бөгде рудың басындағы сұлтандар да сенен ығады. Ақыр аяғында аруақты аталарыңның атын аласың, алтын тағын аласың! Томан зорлана жымиды. Томан би жас сұлтан шын айтып отыр ма дегендей шүбәләна қараған. Бірақ іркілмеді. Тәуекел ханмен бірге туса да, менімен бірге жүріп, бірге көшпеген Ес-Мұхамед пен Шах-Мұхамед те бөтен. Әркім өз үйінің төбесіндегі тудың тұғырлы болғанын қалайды. Жақыным да, жақсым да сен едің. Бірақ сенің сөзіңнен жақындық, ісіңнен жақсылық нышанын көре алмай бара жатырмын... — Іркілме, түгел айт, — деді Ораз-Мұхамед. Қарға тамырлы қазақ, құдандалы ел ғой деп, сұлтанымызға сүйеу, бізге тілеу болар деп, құйқалы қонысымызды бердік. Бүгін анасы бір ағайын уаққа жер босат дейсің.
Есілдің сол жағасындағы Түнтүгер, Жаншора көлдерін бүкіл аймағымен кесіп қойыпсың. Ертең не болмақ. Жер — бидікі емес, елдікі. Кеше алдап-сулап айттық. Бүгін зорлап көндіреміз. Ал ертең қайтпексің? Боз қасқаның басында ант бердім. Тірі жүрсек, төсекте басымыз, төскейде малымыз бірге. Ажал жетсе, қабырымыз қатар болады. Бірақ тірі жүрген күннің бәрі тірлік пе, бірге жүрген күннің бәрі бірлік пе. Ыға берсе елде не абырой қалмақ, бұға берсе биде не бедел қалмақ! Сәл алқына тоқтаған Томан көңілдегі кірін түгел шығарғанға ұқсайды. Ораз-Мұхамед азғана тосып еді, айтарым түгесілді, айтпасаң да айныман дегендей, басын болмашы ие, тұқырып отырды да қалды. Сен, қалың қазақ демейін, әуелі ханның қадірін, содан соң сұлтанның салауатын ойла. Азып-тозған ағайынды паналатсаң абыройың аспай ма! Бауырыңның көңілін тапсаң, барақатқа жетпеймісің! Арыдан толғасаң да, беріден қайырып отырсың, би! Туым тұғырлы болсын дейсің — түбін қазба. Бұрынғыдан да биікке көтерер тас мұнара соқ, қолыңнан келсе.
Жақынмын, бауырмын дейсің… — Ораз-Мұхамед осы әңгіме басталғалы сызы сыртқа шықпаған, құрмет, кұлдық аралас тәкаппар кейпінен жазбаған Томанға бажайлап қарап, аз бөгелді. Қыпшақ аз-маз ығысады. Тек жарлық беріңіз. Ораз-Мұхамед терісі кеңіп, жадырай күлді. Манадан бері екеуі де ширығып, құрғақ отыр екен. Асығыс шақыртып қымыз алғызды. Бидің азар да безер болғанына қарамастан, шараға өзі құйды. Өз қолымен ұсынды. Өзі де сіміре ішіп, таңдайын жібіткен. Би де камзолының қалтасынан кестелі көк жібек орамалын алып, кербез қимылмен маңдайын сүртті. Томан би қымызды аузына апара берген қалпы, біреу төбеден қойып қалғандай қалт тынды. Сәл үнсіз бөгелістен соң, аяқты басына төңкерген. Қасиетіңді шөлдегенде ғана таныған қай жаман! Сұлтан ием, — деді содан соң Ораз-Мұхамед ұстай берген сүйекті ожауға қол созып, — қымыз құюға жараймын әзір. Ғұмыр бойы қымызыңды құйып өтем, — деді содан соң, сұлтанның шарасын толтырып жатып. Әдеп сақтағаны ма, бұл жолы өзіне құймады. Күміс тегенедегі үйірілген сары қымызды соза сапыруға кіріскен.
Ораз-Мұхамед Томан би риза, хош айтысып, ордадан шығып кеткен соң да, шырынды қымызды сораптай ішіп, үнсіз, қимылсыз қалыпта ұзақ отырды. Кенет шешен бидің өзін сөзден ұтқаны есіне түсіп, рақаттана күліп алды. Ұйыған аяғын созып, кеудесін кере дем алып, дарияға жүзгендей, қолын оңды, солды сілтеп, бойының құрыс-тырысын жазды. Шалқасынан түсіп, шаңыраққа қарап жатып тағы күлді. Өзіне өзі мейлінше риза еді. Риза болар жөні бар. Қиын түйін шешілді. Бір жолға. Келесі жолы... басқа көнсе де дәл Томанның көнбесі анық. Ешқандай мәмлеге келмейді. Ал ер талайы бәйгеге түсер қиын-қыстау күн туса... өзгені білмейді, дәл жаңағы Томан бидің ат сауырын беріп, айдалаға тастап кетеріне, тіпті, күмәнданбаған. Жалғыз Томан ғана емес. Төңірегіне қараса сүйеніш болар жан жоқ тәрізді. Өзінің аз күн әмір үстіндегі дәрменсіздігін ойлағанда, ағасының арыстандығына да, Абалақтың қасқырлығына да, жас айырымы аз, заманы ортақ немере, шөбере туыстары Тұрсын, Есім, Шағымдардың сырттандығына да тәнті болған. Қолынан іс келмейтін — жалғыз осы ғана.
Аталары айбары асып, бүкіл Дәштіні дүбірлеткен, әкелері қайраты тасып, қазақтың кең даласын қақпақыл ойнаған, ағалары ақыл тауып, алыспен айқаса, жақынмен жұғыса білген, өзі — от басында екі отаудың, халық қасында екі рудың дауын шешуге шамасы келмейтін дәрменсіз, ақылсыз, қорқақ... жоқ, қорқақ емес, басқа болар, қорқақ емес… сосын... аузынан емшек табы кетпеген бала, иә бала!! Арада қырық жыл өткен соң, қалың қазақ — батыр қазақ, дарқан қазақ осы жаман баланы хан көтермек! Жоқ! Қеліспеймін! Шағым болсын. Өзі батыр, өзі ақылды. Жоқ, тым қатал. Бірақ қаталдық та керек-ау. Жаңағы Томан би ғой, Шах-Мұхамедпен олай сөйлесе алмас еді. Байқап көрсін! Шағым. Жоқ, одан гөрі Есім лайық. Мейірбан. Кең. Әзір Шағым сияқты атағы шықпағанмен, ерліктен де кенде емес. Ал Тұрсын ше? Әй, осы бәрінен Тұрсын жақсы-ау... Байсалды, парасатты. Іскер. Көрді ғой кеше. Қонысы бәрінен алыс еді, темірші, көміршісі елдің алдымен жетті. Рас, әлі ұрысқа кіріп, батырлығы сыналған жоқ.
Бірақ атасы... Атасы басқа! Әйтсе де бөтен емес-ау. Шөбере. Арғы атамыз Әз-Жәнібек, бәріміз бір туғанбыз. Тұрсын жақсы. Сонда Есімді емес, Тұрсынды қолдаймыз ба? Есім бе, Тұрсын ба? Жоқ, екеуі де емес. Көшек! Ораз-Мұхамед шаңырақтан аса, ала-шабыр бұлт көшкен аспанға қарап жатқан қалпы өз ойына өзі күліп жіберді. Ақ бұлт — ақ киіз, сол ақ киізге салынып, хан көтеріліп тұрған Көшек, осы қазіргі, жеті жасар қалпында елестеген. Жоқ, болмайды екен деп ойлады содан соң. Жастығынан емес. Ол кезде қырықтың ішіндегі кемеңгер болмай ма. Кішілігінен. Бұл тірі тұрғанда Көшекке жол тимейді. Ораз-Мұхамед өлсе ғана Көшек хан көтерілмек. Несі бар, өлем! Және өлу үшін қырық жыл күтіп сарғаймаймын. Ең қызығы, осы қазір, таяудағы күндерде шәйіт болған. Үдіре жылжыған көш соңын ұлы жорыққа айналдырамын. Бұрқыратып оқ атқан қалың жаудың қақ ортасына кірем де кетем... Ораз-Мұхамед өзінің талма жүректен оқ тиіп, қызыл қаны қойнына құйыла аққан жан қиналысын, Азбан-Сұрдың бауырына аударылып түсер ең соңғы сәтін көзіне елестетті.
Қалған жұртта опыр-топыр... Кенет, әлденеден шошынғандай, басын шұғыл көтерді. Бәрі орнында. Жау — алыс. Және бейбіт. Ал мұнда — кеңшілік. Дала — кең. Ел — ер. Әйтсе де, өлім деген оңай-ау. Ораз-Мұхамед өзін Ай-Шешек-бегімнің дауыс айтып жоқтағанын... содан соң... иә, Ділшат-сұлтанымның егіле зар тұтқанын ойша елестетті, алайда екеуін қатар отырғыза алмаған. Ақыры, өз ойынан өзі безініп қайтадан қымызға ауысты. Аздан соң байсалды сабыр тапты. Енді балаша қиялдап кеткеніне күлмек болған. Күле алмады. Жылағысы келді. XII тарау ШЫРҒАЛАҢ Терістікке қарай жылжыған сайын қырқа, қырат жайдақталып, белес жондардың сауыры жазыла түскен. Жер бедерімен бірге жол реңі де өзгерді. Қызыл изен, бурыл бетеге, боз селеу — біртұтас жасыл шалғынмен алмасты. Көз көрім төңірек қызғалдақпен албырай құлпырып, сарғалдақ, қырмызы, қоңырау гүлдерімен теңбілдене түрленген масаты кілем жамылды. Жағасы жасыл құрақ, жиегі қамысты, қоғалы, айнадай, дөңгелек көлдер көріне бастады. Аспан да шексіз кеңіп, бояуы қаныға түскендей. Осыдан апта бұрын сары сағым бұлдыраған алыс көкжиек қазір көгжілтім мұнарға бөккен.
Ұлытаудан асқанша жер ыңғайына қарай үш қатар, бес қатар болып шұбыра үдерген салқар көш байтақ далаға шыққан соң қанатын жая, жебелесе жылжыды. Арбасының күпшегі биік көк күймелер қалың шалғынды киіздей тіліп, қалқи жүзеді. Тұғыры шарғы көтермелер бойлай өскен бидайықтың басын сүзе малтығады. Үй ішінде қалған бір адам жоқ. Ұсақ бала-шағаға дейін әкелерінің алдына мінген, ағаларының артына жармасқан. Ақсақал, қарасақал қатар түзеп, тізіл аяңдайды. Екі айға созылған ұзақ көш жолында айтар әңгімелерін тауысып бітпегендей. Дабырлай сөйлеп, қарқылдай күлісіп, бәйшешекті жасыл шөп иісіне, шапағатты күн нұрына мас болып, көкіректегі бар қайғы, көңілдегі бар наласын ұмытады. Кейде кәрілер тобының ортасына күреннен күрен кезіп, көшті бойлай сауық құрған әнші, күйші, жыршылар түсіп қалар еді. Онда құдайдың бергені. Қысыр кеңестің қызығы қашады. Қария атаулы кусырыла, топтана ұйлығып, осы Сарыарқаның кең даласындай күмбірлеген әсем сазға кәрі құлағын тосады, асау әнге қошамет айтысады, ескідегі батырдың мыңға қарсы жалғыз шапқан ерлігіне сүйсіне отырып, өздерінің жорық үстінде, ұрыс-соғыс астында өткен, дәл қазір қиындығынан қызығы басым көрінген жастық шақтарын еске түсіріп, көздерін шылайды.
Көк теңбіл темір құрсанған аламан атаулы әскер ойынын бастайды. Ойнақтай орғыған ат үстінен қиғаштай қылыш суырып, көзіне көрінген бұтаны, қамыс пен қоғаны шабады. Найзаларын білемдей ұстап, қу даланы бетке алып, қатар түзеп дүбір салады. Алты жүз қадам жерге ақ тулақ тігіп қойып, мергендік сынасады. Кейде ат үстінен білек сайысына кірісіп кетеді. Құнан, тайға мінген бала-шаға бейсауат ойын атаулыны тегіс ұмытып, аламан асырды ғана тамашалайды; ержетер шағын асыға аңсап, ерлікке толы асқақ өмір, жауын тегіс жусатып, жарақаттан өлер қызғылықты сәт туралы қиялдайды. Алайда әңгіменің әсерлісі де, ойынның көсемі де жігіт-желең, қыз-келіншектер тобында. Әрине, қызықтың үлкені де осында. Жігіттер кейде жабыла топырлап, көкпар тартысады. Кейде теңге алып, ат үстінде әр түрлі ойын көрсетеді. Кейде, тіпті шоғырлана тоқтап, белдескен балуанды тамашалап, кейде шашырай шапқан қалпы білектескен сайысшыны сынайды. Бірақ ең қиыны да, ең қызығы да басқа.
Күрен мен күрен, ру мен ру араласа тоғысып жатқан топыр кезінде үкіленген ат үстінде бейқам отырған сұлу қызға көзің түссе, онымен таныса алмасаң, тілдесе алмасаң — бұдан артық қайғы, бұдан өткен азап бар ма?! Таныспасаң да жүз тоқтатып қарассаң, тілдеспесең де қас, қабақпен ұғыссаң — бұдан артық қуаныш, қызық бар ма. Қалғаны — істің сәтіне байланысты. Сол топтағы жақсы жігітпен сыбай бол, жас жеңгейге жақ. Содан соң... қыздың басы бос болса, көп ұзамай, осы көш үстінде-ақ құдалықтың сәті түсер. Құдалықтың реті келмесе, ен жайлауға орнығар-орнықпаста алып қашудың амалы табылар. Қыздың басы бос болмаса... хикаяның әр түрлі тармағы бар. Қысқасы — аз күнгі көңіл жарастығы, ұзағы — дау-жанжал, кикілжің, кейде тіпті, аттаныс, шабыс, кісі өлімі... Бірақ оның бәрі — кейін. Қазір қайтсе де жарасымды. Тіпті, тәкаппар қараған, тіпті, көз тоқтатуды артық көрген перизатты сырттан тамашалаған жігіттің өзі шексіз бақытты. Сұлтан бұл күндерде үнемі ордада отырды. Көк күйменің есік, терезесіне дейін жауып алған. Түндік қана ашық.
Бұдан екі-ақ жыл бұрын, тіпті, былтыр ғана осындай ойын-сауықтың ортасында жүрген Ораз-Мұхамедке бәрі де өткен күннің елесі, бос әурешілік көрінеді. Тіпті, Ай-Шешектің өзіне салқын тартты. Көңілі ортайғаннан емес. Ауыр сыбағасын сезінгеннен бері, өзі үшін өмір сүріп, өзі үшін қызық кешуден күдер үзген. Орданың төріндегі сөзің ғана емес, отау үйдің шымылдығы ішіндегі ісің де міндет атқару, борыштың бодауы сияқты екен. Ойлап отырса, Ай-Шешек-бегімді хан ордасына келін етіп түсіру арқылы Тәуекел жалайыр Қадырғали биді ғана емес, онымен көңілдес, тілектес албан, суан, тіпті Тұрсын-Мұхамедтің дәргейінде жүрген қатаған, қаңлы бектерін де жақын санайтынын білдіріпті. Ал кеше ғана өзімен таққа таласа жаздап тоқтаған Абалақ сұлтанның ат құйрығын үзіп кетпейтініне сенген. Немесе... бүлік шықсын деді ме. Онда аусар сұлтанның көзін жою оңай. Керей мен найман қырқысып жатса... хан әрине, інісіне көмектеседі. Ораз-Мұхамед өз ойынан өзі шошып кетті. Бәлкім, хан аға арты қайыр боларын болжап білген шығар. Әйтеуір іс ыңғайы бері қарады ғой. Иә. Ел тыныштығы үшін… жоқ, өз мәртебең үшін сен де әзір екенсің... бәріне.
Мұны Ай-Шешек те кәміл танып, жақсы байыптаған сияқты. Рас, бұрынғыдай ерке. Бірақ жанарында мұң бар. Күндіз үнемі Әз-ханымның қасында болады. Айбарлы әже сүйікті келінін оқытып, тоқытып жатыр. Ел билеуге, жұрт ұстауға. Ер күтуге, шымылдық сырына. Содан соң... Ділшатпен... өзімен күндес басқа әйелдермен қалай қатынас жасау керек... сол сияқты, өз басынан өткен даналықтарды ұғындырады. Ертең — Ділшаттың өзін оқытады. Кейін Ай-Шешек пен Ділшат оқыта бастайды өз қыздары мен келіндерін. Дұрыс. Бәрі дұрыс. Ата жорасы. Бас қатырар ештеңе жоқ. Қайта, қызық болуға тиіс. Одан да... Одан да басқа нәрсені ойлау керек. Маңызды, мәнді нәрсені. Мына білікті бектерді қалай бағындыру керек? Сырттан сұлтандарды қайтсе бұғалықтайды? Қанша ойланса да амалын таппаған. Амалы жоқ. Ораз-Мұхамед өзінен ғана емес, өзгеден де түңілді. Апыр-ау, мені желкелеп отырған кім бар; қалға аталған абыроймен осы үйреншікті руға ие болып, кезеңі жетіп, кезі туғанша жұрт қатарлы жүре берсем кайтеді деген ойға келген. Бірақ талайы бөлек, жолы басқа болған соң жүре алмайды екен.
Арада екі күн өтпей, екі ай бойы көлеңкесін шалдырмаған ұлыс бегі Қадырғали келген ордаға. Еруде, қоныста емес, тура көш үстінде. Қадырғали туралы хабарды кеше, қайта оралған Тоқта батырдан алған. Аламанының аздығына қарамай, жетер-жетпестен-ақ жалайыр көшін тоқтатыпты. Жанжалдан қашпапты, қажет болса, ұрысқа да әзір екенін танытса керек. Сұлтанның жарлығы солай деген соң көш отамандары да кеуделемеген. Сөйтіп, рулы ел өздеріне тиесілі қоныстың шетін баса, Ертіске қарай еміне қонған. Жұрттың алды-артын үйіріп, түгел тиянақтағанша бірер апта өткен. Әлде артынан хабар жетті ме, әлде мерзімді күні сол ма, осы шамада Қадырғалидың өзі де оралған. Тоқта батырды құрметпен тыңдап, бөгелместен бері аттаныпты. Сұлтан ордасына күндік жер қалғанда Тоқта қасына үш-төрт жасауыл ғана алып, қалған аламанды Қадырғалидың қасына тастап суыт жүріспен ілгері озған. Ақылынан батырлығы басым Тоқтаның айтуынша, Қадырғали бектің шимай-шатпақ жүрісі сезікті. Әуелі терістік бетке сенімді кісілерін бас етіп, құпия елші жіберген. Одан соң әлде Көшім ханнан, әлде Сейтек биден жаушы келеді. Артынша асығыс аттанып, өзі кетеді... « Қолға түсті қу түлкі!
Сұлтан ием, шеңгеліңнен шығарма! » — деген Тоқта батыр. Ораз-Мұхамедтің өзі де аямақ емес, Қаншама даушарға, араздық-өкпеге түрткі болды. Соның кесірінен ата-бабасынан тірек болып келе жатқан айбарлы руға — өз руына арқа сүйеу қиындады. Бектер бет-бетімен кетті. Сенімсіздік күшейді, күмән көбейді. Міне, төрт-бес атаның ғұмыры өтті, шартараптағы дария мен көл қазақтың шалқар теңізіне құйылып жатыр, ал бұл — теріс ағып, кері тартпақ... Алайда, сабырмен артын тосқан. Анығына жетпек. Анығына жетіп барып жаманды қорқытар, жақсыға ой салар, лайықты жазаға тартпақ. Ай-Шешек... Қадырғалидың келе жатқанын естісімен қасына алды. Бірақ тыңдамайды. Әкесін өлтіріп, қызын қатын қылған жалғыз бұл емес! Бірақ бәрі де басқаша шешілген. Қарулы шоғырды күйменің терезесінен, анадайдан көрді. Тура салмай, көш алдын орай, еміне ілгерілеп барады. Алда — ерге отырысы мығым, үстіндегі асыл киімдері жұрттан өзгеше жарқырап көрінген боз атты. Соңында өңшең тобылғы торы мінген... шұбырған нөкер. Нөкер емес, сұлтанның өз жасауылдары. Айдап емес, еріп келеді.
Тым құрыса, сұлтан иелігінің шегіне енген соң, неше күнгі көлгір құрметті ұмытпай ма, өңшең боз-өкпе! Ораз-Мұхамед көріп отыр, көш жолына жақындай бергенде ұлыс бегі аттан қарғып түсті де, тізгінді соңындағыларға тастай бере, белінен келген шалғында баяу жүзіп, қарсы жүрді. Осы сәтте сықырлай емініп барып, көк күйме де тоқтады. Сұлтан отырған орда ғана емес. Бүкіл көш. Ең әуелі, әрине, алдағы Әз-ханымның күймесі. Содан соң сұлтан бастаған қалған жұрт. Қарашыға хан тоқтап сәлем берді деген осы! » Өмірінде алғаш рет өзі абырой тұтатын әжеге ренжіген. Қасындағы үнсіз, қимылсыз отырған Ай-Шешекті түтіп жердей, терезенің киіз қақпағын түсіріп, саңлаудан қараған қалпы, түксие сұрланып, іштен тынып тұр. Қадырғали бек көшке тура емес, оң жақ қапталды ала, қиялай жақындап келді де, әуелі сұлтан ордасына қарап, қол қусырып тағзым етті, содан соң қалт бұрылып, Әз-ханымның көк күймесіне беттеген. Ай-Шешекті алып түсердей төне келіп, өз орнына сылқ отырды. Ай-Шешек Ораз-Мұхамедке жаңа көргендей таңырқай қараған. Кешеден бері ол да мазасызданып жүр еді. Алайда іс аяғы насырға шабар деп ойламаған сияқты.
Кеудесі көтеріле, үнсіз ышқынғандай болды. Бірақ даусы дірілсіз шыққан. Орда ішін жайлаған ауыр тыныштық ұзаққа созылмады. Кенет оюлы киіз есік көтеріліп, ар жағынан жасауыл бегінің салтанатты даусы естілді. Даусы тұтқырлана шыққан. Сол сәтінде-ақ көк күйменің тепкішегі сықырлады. Көтеріле ашылған есіктен жасы қырықтың жуан ортасына жаңа келген, қайратты, төртпақ тұлғалы, қаба сақал, ширатылған ұзын бурыл мұртты, үстіне қамқа шапан киіп, басына әсем көк сәлде ораған келбетті кісі иіле қол қусырып ішке кірді. Ораз-Мұхамед Қадырғалидың басынан аса қараған қалпы тіл қатпай, мелшиді де қалды. Бек сонда ғана әлденеден секем алғандай. Сол иілген күйі төрге қарай асыға аттады да, тізе бүкті. Ғұзырыңа келдік, ханым-анамыз! Қадырғали бекті ғана емес, оның қызын — өз әйелін де қабағының астынан жіті бақылап отырған Ора -Мұхамед қанша берік болса да, Ай-Шешектің дір ете түскенін анық байқады. Бұдан арыға өзі де шыдай алмаған. Жазықты болса, жауаптан қашып құтылмас. Бегімнің көңілі үшін әзірше әдептен озбауға бекінген. Ат-көлік аман келдің бе? Төрге отыруға шақырған. Қадырғали тізерлеген қалпы жылжып, сұлтанның сол жағына, қол созым жерге жамбастай отыра берді.
Айыптымын, әуелде қол көтере алмас шоқпарды белге байламау керек екен! Кеудесін кере дем алды. Әйтсе де өзіміздің қаракетіміз емес, хан иемнің қасиетті мөрінің бедерлі сүгіреті... — Қадырғали жасыл сәлдесінің арасына қол сұғып, түтіктеле ширатылған бір жапырақ қағаз алды да, оны әуелі маңдайына содан соң ерніне тигізді, — ойға алған істің алғашқысын оңтайына келтірді. Үшбу хат егесі — қазақдың Орта ұлұсындағы әмір-әл-умәра Жалайыр Қадырғали бек-дүр. Ібір-Сібір юртының бегі Сейтдәк білән һәм Шибан әуләді Көчім хан білән һәм Шымғадағы орыс бегләрі білән елшілік хүкімі бар. Мәлик-и-ислам Тәуекел хан мөһрімді бастым. Ораз-Мұхамед тығыз, сарғыш түсті Самарқан қағазына қара сиямен жазылып, көк мөр басылған сенім хатын екі қайтара оқып шықты. Төңірегіндегі жұрт, мына құлдық білдіре қол қусырып отырған ұлыс бегі ғана емес, арқа тұтар, кеше ғана мәртебесін көтерген, қандас ағаға дейін өзін бала санайтынын көріп отыр. Бірақ бұл жолы намыстанған да, қыстыққан да жоқ. Арқасынан ауыр жүк сыпырылып түсті. Ернін жымқыра тістеніп, Ай-Шешекке қарады. Бетіне жаңа ғана қан жүгіре бастағандай. Дәл осы сәтте рәсімді бұзса да сөгіс естімейтінін аңдаған Қадырғали би.
Ораз-Мұхамед еңсесін көтеріп, бойын жиып алған. XIII тарау АТТАНЫС Көш тізбегі бұзылатын күн жетті. Меншікті қоныстарына жақындаған шақта билері мен батырлары дәстүрлі рұқсат рәсімімен сұлтанның алдынан өтіп, ұлы көш шебінен тұтас рулар бөлініп қала бастады. Киіз туырлықты қазақ ұлы тар қапастан кең дүниеге жаңа шыққандай, ерекше көтеріңкі көңілмен, ақпан, қаңтардың қақаған аязында алып ақ көрпе астында қамсыз ұйықтаған, мамыр мен маусымда қайта жасарып, түрлене жаңғырған, бар нәрін бойына жиып, мың жылдар бойғы сән-салтанатын қайта тапқан Сарыарқаның аспанмен астасқан мөлдір, қоғалы, құрақты көлдерін жағалай, байсал, тұнық сулы, қалың тоғай, жасыл түбекті өзендерін бойлай, ақ шаңқан үйлері алып құстың жұмыртқасындай тізбектеле, жылқысы шұрқырай кісінеп, түйесі күңірене боздап, қой-ешкісі құлақ тұндыра маңырап, абыр-сабыр қарбалас, күлкі, қуаныш үстінде жапырлай қонып жатты. Ел арқасы енді ғана кеңігендей. Жасыл шөп нәрімен жарық күн нұрынан жаралған жайлаулы жаз жаңа туды. Думан, сауықтан таңға таң қосылатын, ақ — дария болып ағып, ит басына іркіт төгілетін шақ.
Қырық күн шілде өтіп, қыркүйектің қоңыр салқыны есер, түп көтеріле кері бұрылып, қысқы қонысқа көшер кезге дейін қаншама заман бар. Жаз — жаугершілік болмай, жайлы өтсе, қақаған қыста өз қызығымен келмей ме. Алда тағы қаншама жаз бар. Иіліп аққан Есілдің Атбасар тұсынан кесіп өткен, алға жылжыған сайын шоғыры шашырап, азая берген сұлтан ордасы Қызылжардан асып, орманды алқапқа бойлай енген шақта ат басын әрең ірікті. Әйтсе де шеру тоқталмаған. Біраз ел орданы қоршалай, ілгері сұғына қонып еді. Бұл кезде қазақ елі тегіс жазғы жайлауға — дәл қазіргі сәттегі, тіпті бұдан он, жиырма жыл бұрынғымен салыстырғанның өзінде көп тарылған қоныстарына орнығып болған. Батыста сол қанатын Жемге, оң қанатын Ырғызға артып, лықси тоқтаған. Алда — қаймағы бұзылмай тұтас тұрған қалың ноғай. Түстік-шығыста Арысты, Талас пен Шуды өрлей, тау аңғарына сағалаған. Қанатты кең жайып, Ілеге қарай ойысар, Алатаудың бауырына қонар қайран жоқ, алда — азуы алты қарыс мағұл. Бүкіл түстік — Сыр бойына моншақтай тізбектелген қалалар Бұхар ханының қолына түскен, өз жерің өзіңнің аяғыңды байлар тас қорған болып тұр.
Теуіп құлатарға қуат жетпей жатыр: неше жұртты қылышының астында ұстап, неше патшалықты табалдырығына табындырып отырған Абдолла — Әмір Темірдің өзі болмаса да, тірі сүлдесі. Қазақ ұлы Сарыарқада ғана еркін тыныстар еді. Қарқаралыдан Қара Торғайға дейінгі, Ертістің орта ағысынан Тобылдың бұрылысына дейінгі аралық — ешқашан жау қарысы жетпес құт мекен саналатын. Рас, оң қанатта, Шыңғыстауға сұғына қонып қалмақ отыр. Бірақ қанша заманнан бері өз ара қырқысып жатыр, қауіп емес; алғызбас, бірақ алар да қисыны жоқ. Ал терістікте... қазір бар назар осы жаңа беттескен белгісіз жұртқа ауған еді. Тырнақтының жемі, азулының асы емес пе? » Кейде алыстан орағытып ой тастап, кейде турасын айтып, түйін тастап, көңілдегісін түгел жеткізді. Басынан бағы тайған, қолынан жұрты кеткен Көшіммен бауырласқанда не ұтпақсың? Кеше ғана әулетіңді тұғырынан түсіріп, бүкіл қазаққа хүкім жүргізгісі келген содырлы Шибанның ұрпағы емес пе еді. Жеңілді. Жер болды. Бірақ көрге тықпадық. Түбі бір — түтпес дедің. Сенің көмегіңмен Сібір жұртын алды. Қуандың. Қыз бердің. Дос таптым деп ең, жау тауыпсың.
Орныға сала ордалы жұртыңмен отасу орнына, ортаңа от тастамақ болды. Ата жауың Абдолламен тіл табысты. Ту сыртыңда отырып, желкеңді қиюдан басқаны ойлаған жоқ. Ниеті бұзық мұсылманды қарындас көрген — кәпір болар. Жаттан жеңілді деп жауды аяған — мүсәпір болар. Тірі жүрсе тәңірі асырар, өлсе, иманы жолдас, Көшімнің кесімді күні біткен, адам басы — алланың добы, жазмыштан озмыш жоқ. Өз ордаңның тіреуі берік болуын, өз жұртыңның мәртебесі биік болуын ойла деді. Сейтекпен жауласқанда не ұтпақсың? Бабасы — бабаңа қол ұшын берген, аталары — аталарыңа қызмет қылған. Ту тіккен Тұрасынан қуылды. Барар жер, басар тау таппай, қазақ байдың аяғына келіп жығылды. Теппедік. Тік көтеріп қайта тұрғыздық. Сенің көмегіңнен ата-қонысын алды. Тәубәсынан жаңылып, тәңірісін ұмытса — зауалын тапты. Енді қайда барады? Жыланның үш кессе — кесірткелік халі бар деген. От өшсе — орнында күлі қалар деген. Ол да қауқарсыз әулет емес-ті. Оның да ата-жұртының орны өшкен жоқ. Бабасы кетсе, — баласы тірілді. Бауырыңа тарт, барын ал.
Ол өлсе — сенің малыңа мал қосылмас, ол өнсе — сенің жаныңа жан қосылар деді. Кешегі дұшпан аңқасы құрып, ас сұрап келсе, қызметші қыл да қасыңа ал; кешегі дос атқа мініп, жау сұрап келсе, қапысын тап та басын ал! Солай десіп сұлтан мен бек пәтуаға келісті. Кесімі қиын бүр түйткіл, секемі мол бір түйін қалды. Түйткіл — туыс ағайын табуға байланысты еді. Тең азамат — анда болмақ, текті ауылдар құда болмақ. Андалық — ақыл ісі, құдалық — құдай ісі. Бұл — кеңшілікке, кеңесті күнге лайықты сөз екен. Ал аумалы-төкпелі заманда, аласапыран кезеңде бәрі басқаша. Жақсы көрмесең де қатар тұрып қылыш сілтесесің, жаның сүймесе де қыз алысып құйрық бауыр асасасың. Сейтектің бой жеткен қарындасы бар, деген Қадырғали. Меңді-Жамал-бегім. Десе дегендей. Бетіндегі қара меңі... уылжыған балғын өңі... Ораз-Мұхамед шоршып түсті. Қадырғали үгіттей бастады. Жастық шақтың қызығы — ойын-күлкіде. Ата салтынан аттап кеткен ешкім жоқ. Асауды ауыздықтайтын — бұғалық, алысты ағайындастыратын — құдалық. Өзің үшін емес, өзегі бір жұрт үшін. Ораз-Мұхамед иіліп барып қайта серпілді.
Болмайды. Аталас ағайынды от басына тартамыз деп жүргенде бірге туған бауырды жұрттан бездіріп алса қайтпек. Абалақ сұлтан дәл осы жолғы тәлкекке көнбейді. Бұл сөзге Қадырғали да тоқтаған. Тоқтап барып, қайта бастаған. Әрине, қыз алу — құрмет. Бірақ қыз беру қорлық емес. Ораз-Мұхамед білері көп, саясатқа жүйрік, өзін майлы шұжықтай айналдырып отырған ұлыс бегіне шынымен кейіді. Қазаққа келіп қоныс таппаған, ноғайға барып құрмет таппаған, үш көштік қана жері, үш күрендік қана жұрты бар, сайда сансыз, құмда ізсіз. Сейтекке уыз өңді, құралай көзді қарындастарының бірін атаудың өзі... Қадырғали бек айылын тез жиып, құлдық ұрған. Сұлтанның ғазиз бауырларының атын атаған ешкім жоқ. Ханшалардың құтты қонысы — хан ағаның билігінде. Құдайға шүкір, ордалы жұрт қыздан, қыз аталмаса да, беті ашылмаған бекзатқа парапар әйел затынан ада емес. Сонда?.. Иә, деген Қадырғали. Асыл-ханым. Рас, әуелгі барған жері құтсыз болды. Енді бағы ашылар-ақ. Оң жақта аз отырған жоқ қой. Сейтек, әрине, жүрегі жарыла қуанады. Іргелі елге кірме емес, туыс болады.
Хан күйеуі — күріген атанады. Одан артық не керек. Шексіз құрмет, өлшеусіз бақ. Ақыры, Қадырғали бидің айтқанына тоқтасқан. Адуын әже Әз-ханыммен кеңесті — мақұл көрді, талайсыз әпке Асыл-ханымның өзінің келісімін сұрады — қарсылық білдірмеді. Түйін — тату көрші табуға байланысты еді. Атылған жебенің арыны — тобыршықтың ұшында емес, саржаны сықырлата созған қарымды білек пен адырнаны аңырата тартқан сіңірлі саусақ күшінде. Бұрын алыстан айбарлы аты ғана естілген, енді ел шетіне жақын келіп, қоныс салған белгісіз жұрттың қуаты арттағы ордалы, байтақ ұлыста жатса керек. Біз көріп отырған аз ғана әскер өнері мол өзгеше елдің шолғыншы қолы ғана. Арғы түбін ойла деді. Жау іздеген — жарақтыға жолығар, жорық тілеген жортуылшының басы жолда қалар. Өнер мен ақыл-парасат — егіз, батырға да басын сыйлар балуан керек, мен білсем, бұл — татулықтан қашар жұрт емес деді. Тілін тап, келісімге кел. Тілі табылмаса, келісімге көнбесе — көкейіндегісін көр. Құдай ісі, енді қашып құтыла алмайсың деді. Мен — қарашы бек, қарапайым кеңесшімін. Жұрт иесі — сенсің.
Кездес, жүздес, сөйлес... Хан иемнің қалауы да осы болатын деді. Сонымен, түйткіл тарқады. Түйіннің шешілуі — келер күн үлесі деп топшылаған Ораз-Мұхамед. Сұлтан мен бек суыт жүрісті қосар аттыға төрт-ақ күндік жердегі Ескер қаласына жаушы жіберіп, жақсы хабар алған шақта арттағы елден — астана жұрты Созақтан жүйріктерін зорықтыра, шұбыра шауып шапқыншы келген. Шұғыл жүріс, тығыз бұйрық. Ораз-Мұхамед қуана алмады. Реніш, кейіске және жол жоқ. Ақыл ісі емес, ашу ісі. Тепкі титығына жеткен, ашынған елдің еріксіз қимылы. Бірақ арты... ақыр түбі немен тынбақ? Башкент қаласы, оның төңірегін жайлаған қатаған, шанышқылы рулары көтеріліпті. Шаһардағы даруға-бекті қуған, сырттағы салық жинаушы, алым алушы өкілдерді, уәлаяттағы әскер атаулыны тегіс түріп шыққан. Бірақ даруға бектен мықты хан бар, аз әскердің артында қалың қол бар. Бір жағы үнді мен ауғанға, бір жағы ғирақ, ғажамға аяқ созып, бір Бұхарды емес, Хорезм мен Хорасанды, Балх пен Ғиратты уысында ұстап отырған Абдолла хан арада он күн өтпей-ақ он түмен әскер шығара алады. Жаны қысылса, жиырма, отыз түменді бір-ақ қаптатады.
Осы заманның Әмір Темірі атанып жүрген қаһарлы хан көтеріліс жайын естігенде қуанғанынан көзі шырадай жанған шығар. Бас көтерер азаматты тегіс қырып жіберіп, қалған жұртты біржола бұғауға салуға қандай тамаша сылтау. Жалғыз Башкент емес, Шымкент пен Сауран, Түркістан мен Сығанақ — бүкіл түстік көтерілсе ғой. Сонда болар еді шын майдан. Алайда, алғашкы ұшқынның өзі қалың өртке айналып бара жатқандай. Жаудан жасқанған — жара қасынбас. Тепкіде, телімде жүргеннен адал, ақ өлім артық. Базар алаңында, қарауыл әскер мен қара халық арасында басталған қақтығыс арты үлкен ұрысқа айналып, әуелі орталық шаһар, содан соң бүкіл уәлаят өз қолдарына көшісімен, көтерілісшілер жайлау, қонысы тақау Тұрсын сұлтанға хабар жеткізген. Әрине, ағаларымен тізе қоса, асығыс аттанған Тұрсын-Мұхамед Башкентке алдымен жетеді. Көп ұзамай, таяу маңдағы ұлыстардағы барлық әскерді жинап, Тәуекел хан да жорық жолына түседі. Бәлкім, осы қазір, Башкенттің түбінде, өздерінен бес, он есе көп жаумен қан жұта шайқасып жатқан шығар... Дәл осы жолғы майданның жөні бөлек екенін аңдаған Абдолла бірден аттанбай, әзірге күш топтап жатуы да ықтимал. Қалайда асығу керек.
Ораз-Мұхамед Арқадағы барлық елдің қосындары жиналуын күтпеді. Өзіне тікелей тәуелді жұртты тезінен ұйымдастырып, атқа мінгізді. Қаруы сай, қарымы күшті он төрт мың аламанға қолбасы етіп Қоянақ бахадұрды белгілеген. Ізінше Абалақ сұлтаннан хабар келді. Бұдан соң басқа рулар да аттанғаны, аттанғалы жатқаны мағлұм болды. Арада екі-үш апта өткенде бүкіл Сарыарқадағы қару сілтеумен көзін ашқан тәжірибелі аламан атаулы тегіс түстікке бет түзеген. Елу мың қол. Кісі басы қос ат, үш ат. Күндіз-түні шабуылдамақ. Бірақ алды майданға ілінгенде, арты жол ортасында болмақ. Иә. Қолайсыз, өте қолайсыз уақытта басталды соғыс. Алайда, ақсарбас атап, азаматтың тілеуін тілеген қалың қазақ істің ақыры қайырлы болатынына сенген. Ордадағы өмір өзінің әдепкі қалпына түсті. Арқадағы ақсүйек атаулыны, ел билеген қарашы бек, бас көтерер барлық азаматты шақырып, бүкіл ұлысты дүбірлетіп өткізілмек ұлы мереке — Көшек сұлтанның токымкағар, сүндет тойы кейінге қалдырылды. Оның есесіне екінші той — Асыл-ханымды ұзату кәдесі болды. Дабырасыз, асығыс атқарылған.
Орнықты ошақ басын отызында ғана тауып, жаңа үйленіп отырған Сейтек би үлкен ордадағы күйеулік рәсімінен соң, мәртебелі ене, қымбат қалыңдығының түйелі көшін бастап, тұра қашқандай шұғыл қайтқан. Асығар жөні бар. Аумалы-төкпелі заман, кеше ғана өзін құрметпен шығарып салған Ескердің қақпасы бүгін қайта жабылып қалуы мүмкін ғой... Ел ішіндегі, аттанысқа орай туған ұсақ-түйек шаруалар жайланған соң Ораз-Мұхамед те дүниенің екінші бір шетінде — Түстік Қазақстанда болып жатқан ауыр да алмағайып істің артын күтпей, қасына Манақ батыр бастаған жүз қаралы жасауыл алып, Қадырғали бекпен, Ай-Шешек-бегіммен бірге, бейбіт қонысқа — Сейтек бектің билігіндегі Ібір-Сібір жұртына бет түзеді. Сәнмен, салтанатпен аттанған. Жасы он жетіге жаңа шыққан бала сұлтан түстік пен терістіктің ғана емес, батыс пен шығыстың, бар әлемнің тағдыры өз қолына тапсырылғандай, асқақ ой, тәкаппар көңіл жетегінде еді.
Өзі орда тігіп, ойын-сауық құрған, қысқа күнде қисапсыз қызық кешкен ата мекеннен — жүздеген ұрпақтың басынан өткен қиян-кескі соғыстарда тоқсан тоғыз бабасының қаны төгіліп, топырағының түсі адамының түрімен астасқан қасиетті қазақ даласынан біржола кетіп бара жатқанын, күні ертең-ақ бұрын елесі бұлдыр, ертегіден ғана естіген бөтен ұлыста бір өзінің емес, бүкіл халқының атынан сынға түсетінін, тірі адам басып көрмеген уақыт табалдырығынан аттап, өз елі үшін бұдан екі жүз, үш жүз жыл кейін келетін жаңа ортада ғана емес, жаңа заманда, жаңа дәуірде күн кешетінін... әрине, білген жоқ. Екінші бөлім ІБІР-СІБІР ЖҰРТЫ I тарау АДАМ-АТАДАН ОРАЗ-МҰХАМЕДКЕ ДЕЙІН Әбілді Қабыл өлтірді. Күнәсіз қара жердің бетіне алғаш рет адам қаны төгілді. Қасиетті кітаптар айтады: Әбілдің жаны таза, ниеті ақ еді, еңбегі өнімді, ісі берекелі болды, атасы Адамның, анасы Хауаның сүйкімді ұлы, жасаған иенің сүйікті құлына айналды; Қабылдың жаны қара, ниеті бұзық еді, еңбексіз өнбекті, жұмыссыз ішіп-жемекті ғана ойлады, ата-анасына сүйкімсіз, жаратушы хақ тағалаға қадірсіз болды. Ақыры жалқаулық — зорлыққа жетеледі, бұзықтық — қан ішкізді.
Бірақ туған бауырын өлтірген Қабыл бұ дүниеден мархамат таппады, туған ошағының басынан аласталды, ата-анасының қарғысын, құдайдың лағнатын арқалады. Қашанда әділдік жеңеді. Пәлен әулие не көрмеді... Түген пайғамбар қандай азап шекпеді... Сөз аяғы тұлдырсыз уағызға айналар еді. Ұлы ақындар айтады: Әбіл — өрісі тар, исалмас топас еді. Қабыл — еркін ойлы, қажырлы бекзат еді, топастық — құлдыққа түсірді, бекзаттық — күреске итермеледі; парасат пен қайраттар қапасты — ойға, ақылға, рухқа түрме болып отырған ескі түсінікті талқандауға тырысты, күрес құрбандықсыз болмайды, Әбіл қате сілтенген қолдан қосақ арасында кетті. Ал Қабылдың тәңірі кәріне ұшырап, өмірін азап астында өткізгеніне келсек, бұл — ерекше жаралған жандардың еншілі тағдыры. Пәлен ақын… Түген жазушы... Сөз аяғы тұрлаусыз хикаяға ұласар еді. Ғұлама ғалымдар айтады: Әбіл дегеніміз — Әбіл емес, Қабыл дегеніміз — Қабыл емес; екеуі де өзіндік кәсіп соңындағы, өзіндік тіршілік кебіндегі жұрттың бет бейнесін танытатын символдық тұлғалар, яғни, Әбіл де, Қабыл да белгілі бір қоғамдық топтың, тайпаның, елдің жиынтық атауы.
Сонымен, малшы Әбілді егінші Қабыл өлтірсе, бұл — отырықшы халық пен көшпенді жұрттың мыңдаған жылдар бойғы тынымсыз күресінің көрінісі. Ежелгі Египет пен хеттар... Мидия мен скифтер... Сөз аяғы тиянақсыз тауарихқа тірелер еді. Бұл үш сала жауаптың ешқайсысы да біздің замандасымызды қанағаттандырмаса керек. Жай ғана мысал. Балалық шағын — телевизордың алдында, ересек кезін — кинотеатрлар мен би алаңдарында өткізген, « Бабыл » мен « Құранды » оқымаған, Байрон мен Дантенің атын естімеген, бірақ білім жолына қапысыз бет бұрып, университеттің I курсын үздік бітірген он сегіз жастағы жігіттен сұралық. Үстірт тыңдап, жалғыз-ақ ауыз сөз айтар еді: « Закон тайга! » Трагедияның тайгадан алысырақ жерде болғанын бажайлап түсіндіріп, ағайынды екеуінің ата тегін таратып беріңіз — кекірейген қалпы, бетіңе тесіле қарап, мырс етіп: « Мұның бәрі — өтірік, діннің сандырағы! » — дер еді. Онша сыпайы болмағанмен, шынын айтты. Бірақ сізге керегі — деректің ақиқаттығы емес, басқа... басқа бірдеңе еді ғой. Енді қайда бардық? Дін сөзі — негізсіз, ақын сөзі — аспанда тұр, ғалым сөзі — жер бауырлап жатыр.
Аралықтан жол табамыз. Қоғамтанушы оқымыстыға жүгінеміз. Содан соң сізге мүсіркей қарап, кекесінсіз күледі: « Байқаймысыз, жолдас, Сіз университетте философиядан... Жарайды, жарайды, жас адам шамшыл келеді, ол жағын қазбаламайық. Ойлап көріңіз, мәселе жердің аз, кептігінде емес, адамдардың санасында, қоғамдық құрылыста... Ұқтыңыз ба? » Жаңа ұқтық. Еске алыңыз... » Ахмал жоқ, еске алдық. Әлқисса, ғұмыры келте Әбіл де, ұзақ жасаған Адам-Ата да өліп, қайтадан топыраққа айналған соң, арада неше мың, неше жүз және тағы сонша уақыт өткенде, Орталық Азияның кең даласында баяғы қарғыс атқан Қабылдың екі ұрпағы күн кешіп жатады екен. Бірінің атын Темуджін, бірінің атын Тоғрыл дер еді. Жасы үлкен Тоғрыл бұлтсыз ашық күні, талма түстің шағында ақ ордада дүниеге келді. Бет-аузы тыржиып, аяқ-колы тырбандап, інгәлап жылап туды. Сәбидің әкесі — саны көп, ерлігі кемел, өз заманындағы ең ұжымды елдің бірі — керей руының ханы еді.
Емшектен шығып, екі аяғына қаз тұрғаннан бастап мол дәулет ішінде еркін жүзіп, бұла өскен Тоғрыл ат жалын тартып, ерге қонысымен-ак өз жұртының билігін колға алды. Тоғрылдың тұсында елдің сән-салтанаты да, айбар-абыройы да аса түсті. Түстік-шығыстағы шүршіттен, қиян батыстағы ұрымнан елшілер келіп, соғды мен сақлабтан керуен тартылды. Ісі үнемі алға баскан, қарауындағы халкының ығын тапқан Тоғрыл — Оң хан атанды. Жасы кіші Темуджін ай тұтылған боранды түні қараша үйде дүниеге келді. Екі көзін қызартып ашып, уысына қан шеңгелдеп туды. Сәбидің әкесі — саны мол, ерлігі ерен, бірақ береке-бірлігі аз қият руының атақты батыры еді. Емшектен шығып, екі аяғына қаз тұрғаннан бастап, жүрген жолын кырсық шалған Темуджін ес білер шағында әкеден айрылды. Содан соң елді жау шапты. Жас бала жат қолында, мойнына ажырғы ілініп, аяғына кісен түсіп, құлдықта күн кешті. Тойып ішер тамақ, көсіліп жатар ұйқы арман болды. Бірақ жеткін жасу орнына ширыға түсті, қажу орнына қайраттана берді. Тоғрыл мен Темуджінің әкелері — ескі соғыстарда қылыш алмасып серттескен қанды көйлек дос — анда еді. Ежелгі достық ескірмес.
Жақсы мұра — жас ұланға үлгі. Жасы үлкен, жарағы сай Тоғрыл Темуджін баланы бұғаудан құтқарды. Ержетіп қалған Темуджін бытырап жүрген жұртының етек-жеңін жия бастады. Жолы үлкен, елі іргелі досының көмегімен, көп ұзамай билікке жетті. Бас — екеу болды, қол — төртеу болды. Тізе қоса атқа мінген Тоғрыл мен Темуджін әуелі туыстас татарды қырғында ұшыратты. Содан соң оңғыт пен қоныратты, дулат пен жалайырды ықтырды. Ақырында қайтпас меркітті түгелге жуық харап етті, қара ағаштан қалың найманды ойсырата жеңді. Жай ғана қырған жоқ. Тірі қалғандарын өзіне қосып алды. Әншейін ықтырған жоқ. Өзіне бағындырып, бас ұрғызып қойды. Ойсыратумен шектелмеді. Қайта көтерілместей, дербестікті ойламастай кепке келтірді. Үнемі ерлігі басым, ебі артық болған Темуджін жаңадан қосылған барлық жұрттың бірден бір әміршісіне айналды. Ажырғыдан аттап өтіп, алтын таққа мінді, теміршек Темуджін есімі ұмытылып, шың болатты Шыңғыс хан атанды. Халқы мол, қаруы бекем Оң хан өзінің андасы Шыңғыс ханнан қауіп ойламады. Қайта, бұрынғыдан әрмен бауырласа түсті. Төңіректегі қатер тегіс жойылған соң, екеуі бірге көшіп, бірге қонуға айналды.
Төсекте басы, төскейде малы қосылды. Оң хан бір атаның күшінен жаралып, бір ананың сүтін емген Қабыл мен Әбілдің өзі осы кең дүниенің жүзіне сыйыса алмағанын естен шығарса керек. Әлде, қапысыз қылыш сілтер қолайлы сәтті күтті ме... Алайда, бұл көне тарихты естімесе де, оның мәнісін жан-жүйесімен сезінген Шыңғыс бұрын қимылдады, жазғы жайлауға аттанған шеру үстінде, қараңғы түн пердесін тасалап, бөліне көшті. Сөйтіп, кешегі, тіршілікте айрылмас достар өліспей бітіспес дұшпанға айналды. Нағашысын жиені шанышқан, ағасын інісі шапқан әлденеше қырғын соғыстан соң Оң ханның басы найзаға ілінді. Құты ауған керейдің тәубаға келген көпшілік бөлігі Шыңғысты хан таныды, асаулығын ұмытпаған аз ғана бөлігі Оң ханның кенже ұлдарымен бірге терістік-батысқа — қыпшақ даласына қарай төңкеріле босқын тапты. Осымен қырғын тынса керек еді: әуел бастағы алты, бәлкім, алпыс әмірші тегіс жер кауып, бәрінің орнын жалғыз Шыңғыс басты, әуелгі екі бөлек, бәлкім, тіпті, елу бөлек, алауыз ел біртұтас мемлекетке айналды. Жоқ, тынбады. Қайта, өрши түсті.
Шыңғыс ханның тоғыз құйрықты ақ туының астына топтасқан, бойына күші сыймай, қанға құмартқан түркі-моңғол тайпалары неше ықылым бойы бұрқырай қайнаса да кенересінен аса алмаған қазаннан тасып төгіліп, шығыс пен батысқа, түстік пен терістікке — дүниенің төрт тарабына бірдей жөңкіле аттанды. Аталары жорықта өлген соң, аруаққа сыйынып, бұрынғыдан әрмен өршелене түскен Шыңғыс ұрпақтары айналасы отыз-қырық жыл ішінде жарты дүниені алды. Шынмашын мен сақлаб елі қанға бөгіп, қызылбас пен қыпшақтың жұрты талқандалды. Жаулаушылар — жат жұртты қырып жатырмыз деп ойлады. Адам атаулының тегі — бір, туысы — ортақ екенін, бүгін бауырыңды бауыздасаң, ертең — балаң өзіңе ор қазарын қайдан білсін. Жалғыз Шыңғыс сыймаған жерге оның он сан ұрпағы қалай сыймақ. Әуелі төрт ұл төртке бөлінді. Содан соң үлкен ұл мен кіші ұлдың ұрпағы ортаншы екі ұлдың ұрпағын қырды. Содан кейін... тірі қалғандары өзара кырқысып кетті. Батыста Берке мен Хұлағу, шығыста Құбылай мен Қайду қанкешті тайталасқа түсті. Орталықта Арық-Бұға мен Алғұй соғысып жатты. Бұл кезде бір замандарда Дәшті-Қыпшақ аталған өлке қайтадан ес жия бастаған-ды. Халық қайтадан еңсесін көтерді. Ел ескі дәстүрін тапты.
Алғаш араласқан бетте арпалыса күрескен рулар бауырласып, туысты, ортақ жұртқа орнықты. Қоныс іргесі бекіді. Төбеде отырған төрелер — кешегі Шыңғыс ұрпағы жаңадан қауымдасқан жаңа жұрттың ыңғайына жығылды. Арғы тегін ұмытып, тегіс байырғыланды. Ұзамай Шыңғыс мұрагерлерінің қолындағы ең үлкен мемлекет Алтын Орда қақ айырылды. Ертістен Жайыққа, Сырдан Есіл мен Тобылдың төменгі ағысына дейінгі сайын сақара Көк Орда атанды. Өліс, қырқыс мұнымен де тоқталмапты. Сыр бойындағы көне шаһар Сығанаққа ту тіккен Көк Орда хандары қазіргі қазақ даласында дербес саясат жүргізумен шектелмейді. Еділ бойындағы Сарай қаласында хүкім етуші Алтын Орда хандарын өзіне бодан қылуға ұмтылады. Қан... Қан... Қан... бірлігі тозған, құты ауған халықтың қаны... Ақыры, Тарих шалдың қалауымен Алтын Орда құлады. Хандық болып Қырым іргеленді. Қазан мен Хажы-Тархан бөлінді. Ноғайлы туы көтерілді. Көк Ордада аласапыран, ойран-топыр басталды. Бұрын таласса да тартысқа түспеген екі әулет — Шибан ұрпағы мен Ұрыс хан ұрпағы ашық майданға шықты. Тағы да сарқырап қан ақты. Бөтеннің емес. Арғын мен қыпшақтың, алшын мен дулаттың, керей мен найманның, үйсін мен қоңыраттың қаны. Төккен де бөтен емес.
Өздері. Өздерін өздері қырып еді. Ақыры, бір ру екіге, бар ру — жікке бөлінді. Ағадан іні, ападан сіңлі айрылды. Шибан ұрпағы Шәйбанидің соңына ерген көп халық түстікке қарай төңкерілді. Әуелі Бұқар мен Самарқанды, одан соң Хорасан мен Иранды қанға бояп, ақыры екі ұлы дарияның ортасына орнықты. Ұрыс ұрпақтарын хан көтерген көп халық өздерінің ата-мекен жерінде қалды. Киіз туырлықты қазақ атанып, бүкіл шығыс Дәштіге қанат жайды. Бірақ бұл да қан төгіс қырғынның ағаға іні оқ атқан қатыгез заманның ақыры емес екен. Бүлікті Шәйбани бастайды. Дәлірек айтсақ, атасынан қалған қанішерлік дәстүрді жалғастырады. Ақыры өзінің басын жояды. Бүлікті бастаушы, қанішерлік кәсіпті жалғастырушы « ерлердің » бәрі осылай тәмамдаса ғой... Онда, жаулық та тиылып, қырғын да тоқталар еді. Жоқ. Тиылмайды, тоқталмайды. Кезек шабыс жалғаса береді. Өздері жандасумен қоймай, өзгені жанжалға тартады. Итжығыспен, теке тіреспен жүз жыл өтсін. Ақыры, түстіктен жаңа « жұлдыз » шығып, кейін білгір тарихшылар « дана, ұлы » атаған Абдолла ханның заманы туады. Шәйбанидың жауынгер ұрпағы әуелі Хорезмді шабады.
Содан соң Самарқанды, Балх пен Ғиратты... өзбектер, ауғандар, тәжіктер, парсылар, түркмендер жайлаған талай жерді қанмен суарады. Төңірегін түгел жайпап болған соң, терістікке — қазақ даласына аттанады. Бүкіл Сыр бойын басып алады. Сарыарқаны әлденеше рет ойрандайды. Әміршілерінің қанқұйлылығына, оның бойында кісі қанын суша шашқан аталарының өзінде нышаны болған мейірімділік, бекзаттық, ірілік атаулының жұқанасы да жоқтығына талайды көрген жасауылдары мен ештеңеге таңырқамайтын сарай қызметкерлерінің өзі қайран қалыпты, тәубасынан жаңылып, талай рет жағасын ұстапты. Темірді ерітер көмір бар. Өртті өшірер өртең бар. Еруліге қарулы. Алып күш, арыстан жүрегіне ақыл парасаты сай қайратты ерлер, күні ертең-ақ Абдолланың аяғын сындырып, талағын талқандар қаһарман ұл қазақ даласында да бар еді. Алда, амал жоқ, тағы да қиян-кескі қырғын тұрған. Азаматтың намысы емес, алаштың болашағы үшін. Жас баланың, келешек ұрпақтың жақсы күні, бақыт-дәулеті үшін. Алайда, осы әділетті соғыс үстінде де ағайындас, бауырлас адамдардың қандары төгілуге тиіс еді... Айтпақшы, баяғы жолсыз Тоғрыл — Оң ханның ұрпақтары мүлде із-түссіз жойылып кетпеген-ді.
Шығыс Дәштінің терістік қапталы — Ертістің төменгі ағысы, Ом мен Тағыл, Тавданың аралығындағы, ескі шежірелерде Ібір-Сібір өлкесі аталатын кең қонысқа орнығып, жаңа ұлыс түзген. Бірақ Шыңғыстың құрығынан кім қашып құтылыпты. Жасыл көз, сары сақал қаһарлы қаған Дәштіге де қол артқан кезде олар әуелгі райынан қайтып, Шыңғыстың аяғына жығылды, кешу алды, қызметінің төлеміне Ібір-Сібір өлкесіне бек сайланды. Тоғрылдың ұрпағы Тайбұға тұсында сібірлік жұрт Тас Кемердің қойнау құзарын сағалаған аңшы мәнсилерді, ұшан дарияның ұзына бойын қоныстанған жауынгер естектерді ( ханттар ) өзіне қаратып, Орданы құндыз бен бұлғынға, сусар мен кәмшатқа, ақ түлкі мен қара түлкіге толтырды. Өздері де орнығып, ордалы елге айналды. Тұра бойындағы астана — Шымға қаласы байлығы жағынан Қазан мен Бұқардан бір де кем түспейтін. Дәулет — опасыз, бақ — тұрақсыз. Бүкіл Дәштіде басталған аламан асыр арпалыстың ұшқыны Сібір жерін де өртке ұрындырды. Қазақ даласынан ығысып шыққан Шибан ұрпақтарының бірі Ибақ ретін тауып, Сібір бегі Марды, екі ұлымен қоса өлтіріп, хандыққа ие болды. Әрине, ерте ме, кеш пе, Ибақ та бұрынғы аталарының соңынан аттанды.
Тек ақ өліммен емес, Мардың немересі Мәметтің қолынан. Арада тағы аз ғана ( тарих үшін елу жыл — аз ғана ) уақыт өткен соң дүние тағы кері айналды: Мәметтің екі немересі — Едігер мен Бекболатты ( еңбектеп жүрген сәби емес, ел билеп үкім жүргізіп отырған қаһарлы бектерді ) манағы Ибақтың немересі Көшім жеңіп шықты. Жай ғана жеңген жоқ, елін алып, хан болды, өздерінің басын шауып, өлі денесін қарға-құзғынға жемге тастады. Шынында да тарих қайталанады екен. Үнемі ме? Үнемі болмаса қанша мәрте? Тайбұға әулетінің ер жеткен баласынан еңбектеген сәбиіне дейін түгел қырғызған Көшім Ібір-Сібір жұртын мәңгі бақи бауырыма бастым деп ойлапты. Кең тұсаудан ұзын арқанға көшкен мәнсилер мен естектерді қайтадан хан дәргейіне келтіреді. Жай ғана келтірмеген. Лә иллах иль-аллах, Мұхамед — расул аллах! Кұдай — бір, пайғамбар — хақ! Осы сиқырлы сөзді үш мәрте қайталаған мәжуси атаулы әп-сәтте мұсылман болып шыға келмек. Қорыққан адамның түсініксіз сөзді қайталап айтуы оңай. Бірақ мұсылман бола салуы — қиын. Қараж төлеу оңай. Намаз оқу қиын.
Шатынаған қара тас та болса, тотығып көгерген мыс та болса, тіпті, жарылып, сынып, кетеуі кеткен қу ағаш та болса, атасының атасы табынған пұт құдайдан безу — мүмкін емес. Жаудан қайтса да, жанынан түңілмеген естектер ағаш құдайдың бетін бүркеді, бірақ жат дінге бас ұрмады, пұтқа табынуын қойған жоқ. Ханның жасақшыларына бұлғын мен сусар, тиін мен түлкіден салық төледі, бірақ әміршіге іші жылымады, жат жұртты жек көруін қойған жоқ. Ал Көшім... ноғайдан әскер түзді, бұқардан мүпти шақыртты. Өзін ақсүйек әділ төре ғана емес, дін жолындағы күрескер — ғазы санады. Ханның айбары — қарауындағы халықтың күшінде, ғазының сәулеті — төңіректегі дінсіздермен соғыста. Дін жолында дінсіздермен соғысу — үлкен абырой әпермейтінін Көшім ерте ұқты. Сондықтан тар жерін түстікке қарай кеңейтуге салды бар назарын. Өзіне емес, аталас туысы — айбарлы Абдоллаға сенген. Ол — бауырдан ұрса, бұл — желкеден мінбек. Сөйтіп, кеше ғана өз інің хан тағына жетуіне жәрдемдескен, қыз алысып, құда болысқан қазақтарға қарсы соғыс басталды. Қара ағаштан қалың қазақ екі майданға да жетті.
Көшімнің ноғайдан құрған таңдаулы атты әскерінің талқаны шықты. Қазақ ханының күйеу баласы, өзінің туған інісі Ахмет-Керей өлді. Мұның бәрі ештеңе емес-ау. Өзі имандай сенген таза мұсылмандар, кеше ғана құлдық ұрып, шашбауын көтеріп отырған көп халық, ежелден-ақ Тайбұға әулетіне ғана емес, бүкіл Сібір жұртына тірек болған тайпалы ел тұтасымен қазақ шығып кетті. Көшкен жоқ. Ауған жоқ. Бүкіл қонысымен, жайлау-жұртымен қосыла салған. Көп ұзамай Хақназардың қолы Шымға мен Ескерге де жетер деп шошып еді, хақ тағала өзінің адал құлын жарылқай салды: Қазақ ордасында бұлғақ басталды, әуелі ханның көзі жойылды, содан соң қалғандары да тозғындады; Абдолла бүкіл түстікті ойрандады, қазақ жерінің қолқа жүрегі Ұлытауға дейін жайпап қайтты. Шығыстан мағұл, батыстан ноғай шапты. Кеудесі биік қазақтың қарақан басын көтеріп жүруі қатер болды. Ібір-Сібір жұртының тоқырауға айналған тіршілігі қайта жанданып, Шымға мен Ескерге, Қызыл-тұра мен Тархан-қалаға бұқар мен қызылбастан, қытай мен қалмақтан керуен келе бастады. Қиындық, күрес үстінде қартайған, бірақ қажыры мол Көшімнің некелі жеті әйелі, некесіз жетпіс құмасы түгел асыл алқа, алтын білезік, жақұт жүзік тағынды.
Төңірегі тегіс тыншыған Көшім әскердің бар билігін немере інісі Махметқұлға, қалған жұрттың бар билігін құдасы Қараша бекке тапсырып, танды таңға қосып, бар өмірін гәремде — күнін шарап ішіп ойын-сауық құрып, үнді мен ауғаннан, бұқар мен хорезмнен келген әнші, биші қыздар ортасында, түнін ыстық лепке, жас денеге балқып, дәл сол сәтте көңілі қалаған әйелдің қасында өткізуге айналды: Көшім өзінің әр ісінде аз уақыт болса да алдын көрген құдыретті пірі — Абдолла ханға ұқсауға тырысатын. Бұл кезде үш жүз жыл бойы Алтын Орданың тепкісінде болған Русь қайтадан бой жазған. Жай ғана еңсе көтерген жоқ, күші толып, қажыры артып, құлашын кеңге сермей түрегелген. Көп ұзамай, қала түбіндегі қырғын соғыстан соң Қазан құлады. Ізінше, айбарлы ақ патшаға Хажы-Тархан бас ұрды. Түстікте, түбек пен теңіз жағасында қияпаты мол Қырым қалды. Батыс Дәштіде құты қашқан Ноғайлы қалды. Русьтің орнынан тұруы — неше жүз жыл ұйқыдағы алып жанартаудың оянуы сияқты еді. Іргедегі жауға берік тосқауыл қойып, қиян шығысқа көз тікті. Көп ұзамай, жолындағының бәрін жапырар қуатты толқын батыс құрлықтың табиғи шекарасы — Тас Кемер аталған Орал тауына келіп ұрды.
Қиғаш қылыш шауып, қу жебе тартар мың сан қол тосқауыл бола алмаған кенеусіз күшті тілсіз тау қалай бөгемек. Аз тыныстан соң қайта ұрған жал толқынның бір пұшпағы Тас Кемерден сына тапты. Русьтің халық жырларында ел қаһарманы ретінде мадақталатын, орыс ақын-жазушыларының өлең, поэма, романдарына алтын арқау болған, ақыры арада төрт ғасыр өткенде қазақ жерінде ескерткіші тұрғызылған Ермак — аңыздағы Жармақ батыр ( 1993 жылы ескерткішті тәуелсіз қазақтар ескерткішті алып тастады - ред. Ескі жылнамаларда жауынгер жасақ бес мың адамнан құралды деп көрсетілген. Кейінгі тарихшылар бес жүзге әрең толтырады. Қайткенде де Жармақтың әскері көп емес-ті. Аз еді. Алайда, аспанды айыра күн күркіретіп топ атқан, ілгері созған түтік таяғымен от шашқан аз ғана адам ел шетіне енісімен-ақ алдынан шыққан лек-лек әскерді бірін-біріне қоспай, апай-топайын шығарды. Алға жылжыған сайын қарсылық көбейе берді. Тұра да жамырай шапқан желекті қолмен тайталас ұрыс болды. Жеке бектер жеңілді. Тобылда топталып келген қалың қолмен табандас ұрыс болды. Әскербасы Махметқұл жеңілді. Ертісте өлімге бас байлаған хан жасағымен жанталас ұрыс болды. Көшімнің өзі жеңілді. Әуелде жеке қалашықтар берілді. Содан соң Сібір жұртының ескі астанасы Шымға алынды.
Ақыры Көшім ханның бауыр басқан ордасы Ескер құлады. Ермак қансырап, қажыған, бірақ қол созған мұратына жеткен жауынгер жасағымен иен қалған қалаға келіп кірді. Бұл — батыс жұртының ескі жыл есебі бойынша әлем жаралуының 7091 жылы ( 1582 жыл ), 26 қазаны еді. Бұл күн тек Сібір жұртының ғана емес, одан арғы әлі керуен жолдары да тартылмаған Тұңғыс өлкесі мен Қиыр Шығыстың, көршілес қазақ даласы мен Орта Азияның, керек десеңіз бүкіл кәрі дүниенің тарихындағы жаңа кезеңнің басы саналуға тиіс. Ресейге Орал тауынан Ұлы мұхитқа дейінгі жолды ашып берген Ермакта ет пен сүйектен жаратылған адам еді. Ал адам — өлмек үшін туған. Біреу ерте, біреу кеш, біреу өз ажалынан, біреу кісі қолынан... Арада екі жыл өтер-өтпесте, Ертістің жағасында, жаңбырлы, дауылды суық түнде Ермак та қаза тапты. Батыр басшыларынан айрылған соң онсыз да селдіреген аз ғана жасақ жаңа қоныста табан тіреп тұра алмады. Көшім хан қайтадан... өз жұртына орнады. Рас, бәрі бұрынғыдай болмады. Терістік пен батыстағы мәнсилер мен естектер хан билігінен бас тартты.
Алланың аятын отқа лақтырып, пайғамбардың хадисін жадынан шығарып, қайтадан өздерінің пұт құдайларын тапты. Бет-бетіне босқан бодан жұрт та, күл-топыраққа айналған көне қоныс та ештеңе емес-ау. Қайраты қайтса да күрестен қажымаған, көзі дертке шалдықса да көңілі қызықтан жерімеген Көшімнің кәрі жүрегіне шаншу қадалды. Оның себепкері — алысқа ұзағанмен, алапат ісі естен кетпеген кешегі казактар да, әлейім-тәлейімде әркімнің теліміне түскен сұлу кәнизактары да емес-ті. Сейтек! Сейтек дейтін сұм шықты жер астынан! Елдің лақабына қарағанда баяғыда, осыдан тура жиырма бес жыл бұрын өзі Сібірге орнаған кезде басы алынған Едігердің жүкті әйелдерінің бірі керуенші саудагерлерге ілесіп, Бұхарға қашыпты-мыс. Сонда, өзінің төркіні болса керек, әлдебір сейіттің қолында туған баласына Сейтек деп ат қояды. Сейтек әлде Бұхарда, әлде Түркістанда, әлде тіпті, қазақ пен қалмақтың бірінің арасында ер жетеді. Ата жауы Көшімнің басына зобалаң туғанын естісімен, еншілі жұртын алуға Сібір келген.
Бұл Сейтегіміз расымен Едігердің баласы ма, әлде ата-тегі белгісіз, өлермен аламаннның бірі ме, тіпті тексіз, теңге қуған алдамшы саудагер ме — онда қарашы жұрттың шаруасы жоқ, ел шетіне ілінісімен-ақ хан көтеріп қарсы алады, баяғы Тайбұғаның әулеті, енді Көшімінен де, басқасынан да құтыламыз деп, жоқтан-бардан құрап аз ғана әскер жинап береді. Сол аз ғана әскердің өзі жеткілікті болды. Сейтек Көшімнің кенеуі кеткен көп жасағын соғыссыз ығыстырып шығарып, Ескерге келіп орнады. Көшім өзі бастап, қайтара аттанбақ еді, Сейтекке көмекке қазақтар жетті. Әзірге ханы емес, қарашысы. Баяғыда, заманның түзу кезінде өзінің табағынан ас ішкен, рулы елімен хан қазынасына алым төлеп тұрған Қадырғали бек… Қауіп — Қадырғали бектің өзінде емес. Оның артында тұрған басы бұла елде. Алайда Көшім дүиенің қайта айналатынына сенді. Әрине, өз пайдасына. Шынында да, тарих тағы да қайталанды. Әрине, Көшімге зиянға. Тас Кемерден тағы да бір толқын асып түсті. Ерлігі кемел болғанмен, ереуілге бейім казактар емес, айбынды ақ патшаның өз қолымен жасақталған ұжымды әскер. Аяқ жүрген жермен, кеме жүзген сумен нысаналы жұртына жаңылмай жетті.
Ұсақ-түйек қауға үлкен шайқасқа ұласпады. Зеңбірек атпай, азан айтпай тыныш жылжып, нық басып жеткен. Көшімнің тұсында-ақ тозғындай бастаған, қырғын соғыс кезінде тақтай жазықтағы белесті дөңге айналған Шымғаның дәл түбінен жаңа қала тұрғызды. Оны басқаша емес, сол төңіректің өзінің ескі атауымен Түмен деп атады. Бітісі бөлек шаһарға үдірейе қараған жұрт көп ұзамай тыныштыққа үйрене бастады. Иілген басты қылыш кеспес деп, ақ патша — асқар таудан да биік, ақ әскер — айдын көлден де айбарлы деп, жан-жақтағы ел тарту-таралғысын алып, орыс төрелерінің алдына жетті. Ең әуелі жері алыс, Өбе дарияның ( Обь өзені ) төменгі ағысындағы алты қаланың ағасы естек Лугуй келді. Содан соң Пелым мен Қонды бойындағы мәнси бектері Челгун мен Чангыл келді. Содан соң Сібірдің таяу маңдағы байырғы жұрты ағыла бастады. Уақ пен тұртас келді, табын мен татар келді. Бірі ағаш пұт алдында ант айтып, бірі құран ұстап серт беріп, қырық мың жылғы қыспақтан жаңа босағандай, еркіндікке, теңдікке жаңа жеткендей, мәртебелері өсіп, көңілдері орнығып, аман-есен өз жұрттарына қайтты.
Басшылары Түменге барып қайтысымен, орман сағалаған, өзен жағалаған, тауға тығылған ру, тайпалардың барлығынан жаңа шаһарға қарай бұғы мен балық, арпа мен тары ғана емес, бұлғын мен сусар, құндыз бен кәмшат, тиін мен түлкі терілері ағыла бастады. Мәнсидің тұзақшысы ілген, естектің мергені түсірген « ұлпа алтын » тек орыс боярлары мен алпауыттарын ғана емес, алыстағы, Тас Кемерден бергі жақтағы жұрт атын естімек түгілі, бар-жоғын да білмеген ағылшын лордтарын, неміс барондарын, испан грандтарын сәулетке бөлеп, олардың тәккаппар ханымдарының ай жүзін бұрынғыдан әрмен көріктендіре түсуге тиіс еді. Сібірдің байлығы сауда кенішіне ғана емес, саясат жемісіне де айналған. Алғашқы абыр-сабыр басылысымен, келер жазда, әлемнің жаралуының 7095 жылы ( 1587 жыл ) Тас кемердің ар жағынан жаңа жасақ келді. Ұзын саны бес жүзден астам, мұздай қарулы, тастүйін әскер Түменге тоқтамады. Аузы үнірейген ауыр зеңбіректерін, оқ-дәрі, қару-жарағы мен азын-аулақ азық-түлігін ақ желкенді, үйрек басты жалпақ кемелерге тиеп, сапын бұзбай сақ жылжып, Тобылмен аққан күйі Ертістен, бүкіл Сібір жұртының орталығы Ескер қаласының түбінен бір-ақ шықты. Ілгері бетке өте сала тегіс кемеден түсті. Жоқ.
От шашып, ұран сала аттанбады. Өзен маңын арлы-берлі шолып, бірер күн жүрді де, дұға оқып, Ертістің жайдақ, ойпаң жағасына қазық қақты. Сол күні-ақ көкшіл сұр Ертісті өрлей біткен орман іші күңіреніп кетті. Жүз жылдық биік қарағайлар тал шыбықтай жапырыла құлай берді. Жай ғана құлаған жоқ. Бұтақталып, сүргіленіп, өлшеммен кесіліп, жаңаша қатар түзей бастады. Көз көрім ғана жерде отырған Ескер жұрты орыстардың жаңа қала салып жатқанын сонда ғана ұққан. Еңсесі биік, ұзын мұнаралы алғашқы үй салынып бітісімен, бірыңғай жуан қарағайдан қатарластыра қада кағып, аумағы бірер шақырым жерді дөңгелете қоршап тастады. Қоршаудың әр тұсынан ағаш мұнаралар тұрғызып, оған зеңбіректер орнатты, сыртынан ор қазып, топырағын іргеге үйді. Әп-сәтте берекесіз, бейбастақ халықтың кездейсоқ шабуылынан сақтар қорған дайын болды. Осыдан соң ағашшы шеберлер еппен, бір қарағайды қиюын келтіре екіншісіне қалап, мысқалдай көтеріп, жаңа үйлердің қабырғаларын тұрғызуға кіріскен. Қабырғалары қалқиысымен төбесін шатырлап, еденін тақтайлап, есік, терезесін орнатып, дөдегені, кәсекті ағаш оюлармен асықпай әшекейлеп, орыс ұлының жаңа жеріндегі жаңа ұрпақ мекендеуге тиіс жаңа үйді жабдықтап бітеді.
Содан соң — келесі үй. Арада тағы бір жыл өтіп, жарты дүниенің тағдыры менің еркімде болуға тиіс деп ойлайтын жас сұлтан Ораз-Мұхамед көне Ескерге келіп жеткенде, оның дәл іргесінде тұрған жаңа қоныс — үлкен шаһарға, кейін бүкіл Сібір аймағының орталығы, ұйтқысы болатын Тобольск дейтін қалаға айналған-ды. Айтпақшы, Тобольскідегі жаңа қауым мен Ескердегі байырғы жұрт бір әулет еді: орыс та, қазақ та, татар да баяғы Адам-Атадан тарайтын. Қазіргі ғылым тіліне аударсақ — homo sapiens — жай ғана екі аяқты емес, тегі, туысы бір, саналы жан иесі. II тарау ЖАР БАСЫНДА Ескер қаласы биік дөң үстіне салынған-ды. Батыс бет — толқындана, үйіріле аққан тұңғиық, сұрғылт сулы Ертіс өзеніне төне біткен құзар қабақ. Терістік пен шығыс — жазғытұры лайлы қоңыр суға толып, көбіктене, бұрқырай таситын, жазда жыланшық жылғаға айналатын, қаламен аттас өзен аңғары — қатпар-қатпар оппа топырақты жар — жау өз бетімен еркін өте алмас табиғи бекініс. Шаһардың түстік жағы ғана түйетайлы өр еді. Бірақ бұл тарап та бекіністі, берік. Рас, қамал тастан қаланбаған, қыштан тұрғызылмаған. Саздауыт дымқыл топырақтан түйгіштеліп соғылған.
Бірақ үстінен жаяу жауынгер еркін жүрер кең, ең бастысы — қорғанысқа қолайлы, және, бір емес, үш қатар. Қала тұрған дөңестің етегінен мықшия тырмысып биікті құрсаулай оралған әр белдіктің іргесі — найза бойламас терең ор. Алғашқы ордан өтіп, сыртқы қабырғаны алған жау — оры әуелгіден де терең, қабырғасы төменгіден де биік екінші қамалға тірелмек. Одан соң үшінші белдік тұр. Қорғанның әр тұсында шымнан соғылған, әрқайсысы — кішігірім бекініс, қарауыл мұнарлар тағы бар. Ескер қамалы өзінің беріктігін естектермен алғашқы қақтығыстар кезінде де, Шибан әулеті мен Тайбұға әулетінің арасындағы таққа талас соғыстар тұсында да, ноғай мен қазақтың жортуылы кезінде де талай рет дәлелдеген. Соңғы жылдарға дейін Ескер сырттан емес, іштен тозды. Жылда көктемде, сонау Жоңғардан бергі қар суымен елтіген мың сан жыра, жылғаның демі сабасынан асырып, аласапыран тасқын басталғанда өзен ағысы, су толқыны есіп үңгіген Ертіс жақ қабақ ұзынынан опырыла құлар еді. Суды шашырата, көбік ата гүмп етіп құлаған сәтінде құрдымға сіңіп, ізім-қайым жоғалатын. Тасқын өз жолында көлденең тұрған қабақты одан ары үңгуге кіріседі.
Дүлей өзен артық та, кем де емес, тура тоқсан жеті мәрте тасып басылғанда қарасаң бас айналатын иірімді тұңғиық бір кезде шулы шаһардың тақ ортасында тұрған, қабырғасы қызыл қыштан қаланып, іргесі сүр таспен бекітілген, талай тізе кетіліп, талай бас кесілген хан сарайының қақ іргесіне жеткен. Онымен де тоқтамады. Айналасы екі-үш жыл ішінде сарайдың тиянақ — табаны шыңырауға сүңгіген, сәнді қабырғалары шатынай жарылып, талқан болған, кейде кесегімен, кейде тұтасымен тереңге шомған. Қазір өзен жақ бетке жалпия қанат жайған жалғыз-ақ қабырға қалып еді. Қырық қадам жерде күңіреніп, алтын ай, көк күмбезді биік мешіт тұрған. Хан сарайын құрдым жеміре бастағанда діндар мұсылмандар: « Келесі кезек — мешіттікі!.. Ақыр заман! Ақыр заман! » — деп шуласқан. Хожа Бахауиддиннің ұрпағы, Сайрамнан келген мүпти Жамалиддин хазірет жұма намазынан соң, жиналған жұртқа уағыз айтып еді. Өлмек, өшпек — құдай ісі. Азбақ, тозбақ — шайтан ісі. Құдай ісіне қылаж жоқ. Шайтан ісіне амал бар. Жазықсыз мұсылмандардың қаны төгілген хан сарайы құзға құласа — құдай ісі емей немене.
Кеше ғана Мұхамедтің үмметіне енген естек бүгін қайтадан пұт ұстаса, құран жолындағы мұсылман баласы айқасқа түспей-ақ жаннан күссе — шайтан ісі емей немене. Алла ісін ақиқат деп білмегендеріңе қайранмын, құдайдың қарғысына ұшырап, жаһаннан аласталған шайтанның сыбырына құлақ тосқандарыңа күйінем деді. Ақ сәлделі азаншы молдасын, қыпша бел, көк шапанды көп мүридін, ала-құла киінген діндар қауымын соңынан ертіп, мешіт алаңына шыққан. Әлденендей ғажайып іс күткен халықты аңтарып тастап, хан сарайына қарай аяқ басқан. Құлаған қабырғаның түбінен, құз жиегінен қос уыс топырақ алып, хан сарайының іргесінен тура жеті қадам аулақтаған да, өзен жақ бетпен қапталдаса жүріп, сыздықтата созып жерге сепкен. Құбылаға қарап шарт жүгініп отыра қалып, қасиетті дұға оқып еді. Келер жылы, әлде Ертіс жайыла тасымады ма, әлде хазіреттің дұғасының қабыл күші ме, хан сарайынан қалған жетім қабырға тапжылмады. Абыройы қашқан Көшімнің ұлы Әли қуылып оның орнын ескі жұрттың иесі Тайбұға ұрпағы Сейтек басты. Әуелі таяу маңдағы ноғайлар мен татарлар, содан соң аулақтағы естектер мен мәнсилер бидің дәргейіне бас ұрды. Көне жолмен керуен жүрді. Ескердегі тіршілік қайта жанданды.
Осы кезде бұрын жұрттың зәресін ұшырған, көпшілік халық еске алмауға тырысатын аңыз әңгіме де қайта тірілген. Бірақ басқаша баяндалған. Соңғы нұсқаның егесі де Жамалиддин хазірет еді. Сібір аңыздары айтады, орыс жылнамалары қостайды. Бағзы бір заманда, Ескердің шым дуалында отырған жасауылдар Ертістің жағасындағы алаңқайдан бір ғажайып оқиға көріпті. Ертемен бір жақтан қызыл қасқыр шығады. Екінші жақтан ақ арлан шығады. Екеуі алыса кетеді. Түс алысады — төңірек топыр болады, кеш алысады — көз көрім жер қызыл қан болады. Бірақ жеңісе алмайды. Түн түсе әрқайсысы өз бетіне кетеді. Ертеңіне таңертең талас қайта басталады. Төгілген қан аққан сумен жалғасады. Тағы да жеңісе алмайды. Тағы да шаршап, тарасады. Бірақ үшінші күні, талма түстен ауғанда ақ арлан қызыл қасқырдың қылтасын қиыпты. Содан соң тықсыра қуып, тамақтап, қылқындырып өлтіріпті... — « Жоқ! Ақиқатын айтсын ». Көрген адамдар ақиқатын айтады. Міне! Қызыл қасқыр — Көшім деп біл: қылтасынан қиылғаны рас, өз жұртынан қуылғаны анық! » Кейін халық арасында бұл аңыздың, жаңа нұсқалары ғана емес, жаңаша түсініктемелері де пайда болмақ.
Бірақ әу баста әңгіме хан мен батыр турасында ғана айтылса керек. Жамалиддин мүптидің үлкен үміті — Сейтек еді. Құты қайтқан, беделден айырылған Көшімді тықсырып, жігерлі де жаңа әміршінің орнауына айрықша үлес қосқан. Тіпті, оның күмәнді ата-тегіне де көз жұмған. Үміт ақталмады. Майданға шаппай, қылыш сілтемей, жалғыз-ақ күнде жарты патшалыққа ие болған Сейтек салтанатпен Ескерге кіріп, мешіттегі өз құрметіне арналған құтпадан шығысымен, жеті атасынан бері боқтышағы толмаған жетімек ұлдай ішті, жеді... ұйықтады. Ертеңіне тағы ішті, жеді, тағы ұйықтады. Арғы күні және ішті, және жеді, және ұйқтады. Ішкені — шаһар халқының буынын босатар, бидайдан ашытылатын боза мен мал сүтінен алынатын арақ емес, сақара жұртының көңілін шалқытар қымыз бен шұбат емес, шай-су қайыңның сөлі, жеміс шырыны деген тәрізді қадірсіз сусындар. Жегені — Бұқардағы бектер құрметтер қой еті, қара жұрт құштар майлы палау емес, қазақ татпаса тұра алмайтын жылқы еті де емес, тұздалған балық, былжыраған ботқа. Асса сиыр еті. Оның өзін қуырып, шыжғырып... Әуелде әміршісімен әлденеше мәрте табақтас болған мүптидің асқазаны бұзылды.
Ас алысынан, отырысынан, жүрген жүрісі, сөйлеген сөзінен әбден түңілген Жамалиддин хазіреттің ешқандай күмәны қалмады. Адамның азып, азаматтың тозған кезінде шайтан салған өрнек ізімен атқа мініп қалған малғүн мұндар. Қарындасым деп қасына алғызған, қыз ба, келіншек пе, жасы жиырманың шамасындағы, — Сейтектің өзі іште кетсе, арада соншама жыл өткенде, бұл жақта өлген әкеден ол жақта қалай бала тумақ, — бадырақ көз, қушық шеке, дорба ауыз Меңді-Жамал аз уақыт ішінде сарай төңірегіндегі жасауыл бегінен жандарға ( Жандар — әміршінің жеке басының қауіпсіздігіне жауапты жасауыл ) дейінгі аралықтағы еркек атаулының бәрінің балағын көріп шықты. Сөзі көп, ақылы аз екен зинақор шіркіннің. Суыртпақтың түйініне қарағанда, жаңа әмірші бек әулетінен де, білікті тұқымнан да емес. Ала шапан киген саудагердің ұлы. Бұқар мен Хорасаннан ба, Қоқан мен Қашғардан ба, тартылған керуенге ілесіп жүріп, бұл өлкенің халқы аңқау екенін көрген, ісі кері кеткен күні, аңысын тауып, көшпенділердің ортасынан шыққан да, өзін Көшім өлтірген Бекболат бидің ұлы деп жариялаған... Хазіреттің басы қатты.
Әуелде құдайдың құлының күнәлі ісіне жаны түршіккен еді, соңынан бұл күнәға өзінің де қатысы барын аңдап, тәубаға келді. Мейлі. Болары болған. Атасы ала төбет екен дейік. Бірақ пәтшағардың өзінде кісілік болсайшы. Жоқ, Ерлік болсайшы. Қайдағы ерлік. Еркектік қылықтан ада. Әмірші деген кәнизактардың көзін жаудыратып, сәнді гәрем түзуші еді. Сұңқар мен тұйғынды қолға қондырып, салтанатты саят құрушы еді. Әскер! Әскер жинамаушы ма еді билік құрған бек! Арада бірер ай өткен соң, өз бетімен қозғалмасын аңдап, амалсыз кеңес айтып еді. Таяу төңіректегі бектер ордаға келіп жатыр, кетіп жатыр. Әрқайсысынан аманат алу керек. Әскер жарақтауға, жорыққа, ұрыс-соғысқа әзір отыруға міндеттеу керек деген. Сейтек мезгілсіз, кенеусіз ұйқыдан ісініп кеткен қабағының астынан түйіле қарап, құса жаздағандай, ықылық ата кекірді де, пысқыра күлді. Сол Көшімді талқан етіп, ордалы байтақ жұртынан қуған кім еді! » Сейтек басын кегжитіп, мүптидің төбесінен аса караған. Жамалиддин сол кезде ғана аңдады. Орақ тұмсық, шүңірек көз, ұрты суалған имек қара Сейтек аз уақыт ішінде адам танығысыз өзгеріпті. Ұрты бұлтиып, ерні майланған.
Томпиып қозы қарын бітіпті. Әйтсе де, бар ішкені бөксесіне жиналған сияқты. Бес бала тапқан әйелдің бітісіндей, дөңгеленіп, жалпиып бара жатыр екен. Көзіне көзі түсіп еді, жемтігін көрген иттей жайнап тұр екен. Сейтек ырқылдай күлді. Ескерге кім ие болса да, мешіт сенің қолыңда », — деді, әлде кекеткені, әлде қалжыңдағаны белгісіз. Осыдан былай хазірет өзінің ата-тексіз болса болар, бірақ амал-айладан, тым құрыса, үй ішіндегі қулық-сұмдықтан қапысы жоқ жаңа әміршісімен аңдап сөйлесетін болған. Ұзамай, бағзы бір кезде әлдебір әулие сәуе көріпті дейтін аңыз шындыққа айналып, Ескердің дәл қарсы алдынан қоңырауы күмбірлеген жаңа қала көтеріліп шыға бастады. Хазірет шыдай алмай, әміршісіне қайта келген. Қонысы жақын ноғай мен қазаққа сауын айт. Ғазауат жарияла! » — деп ашып айтқан. Бет-аузы жылтыраған, семіздіктен ырсылдап, әрең дем алып отырған Сейтек тұнжырай ойланып қалды. Мүпти сасып қалды. Тексіз тезік ( тезік — орта ғасырларда саудагер деген мағынада қолданыдған сөз ) Хожа Ахметтің атын естіді деп ойламаған. Үнінде ызғар бар. Ақыры айлаға көшкен. Әр хикматында тоқсан тоғыз дана нақыл бар.
Соның қайсысын айтып тұрғаныңызды білмедім, хан тақсыр ». Қорыққаны ма, қолпаштағаны ма, бектігінің өзі күмәнді сұмды хан деп жіберді. Қайткенде де Сейтек риза болған сияқты. Аңырып қалған хазіретке сұқ саусағын шошайтып, есікті көрсетті. Жамалиддин мүптидің зәресі ұшқан. Тоқ же, тура жүр. Тоқ жүрсең, тек жүр. Әрине, хазірет — құдайдың қалаулы құлы. Жазадан тыс, жаладан жат. Бірақ ажалсыз пенде жоқ. Басы айналып, мешіттің мұнарасынан құлауы мүмкін. Қатеден тайып кетіп, орға жығылуы мүмкін. Жамандықтың түрі көп, жолы біреу-ақ. Ақыл тоқтатып, аз ойлаған соң Жамалиддин мүпти әлгі сөздің дәл өзіне тіреп айтылғанына күмәндана бастады. Әміршісі хазіретті емес, өзін айтыпты. Анығы сол. Басқаша болуы мүмкін де емес. Өзі арасында өскен Сайрам қазақтары қалжыңға сүйеп айтатын: « Бадырақ көз, сен тимесең, мен тимейіннің » кері. Екі-үш күн сабырмен күтіп еді. Осы тұспалы шындыққа айналды. Сейтек сол бұрынғыша ішіп, жеп... жата берді. Осыдан соң-ақ хазіреттің өзі белсенді қимылға кіріскен. Әуелі Сейтектің төңірегін торлады.
Есіктегі жасауылдан ас үйдегі бақауылға дейін өздерінің жасы отызға жаңа келген бойкүйез әміршісін жек көріп бітті. Найзалы — шанышуға, табақты — улауға әзір еді. Содан соң сарай маңындағы белді, беделді мырзалардың көңілін тапты. Ақыры, Ескер түгел өз жағына шыққан соң тақау төңіректегі ұлыстарға жасырын жаушылар жіберді. Сейтектің Тайбұға әулеті емес, саудагер сарт екенін, санаулы ғана күні қалғанын, таяуда жақсылық боларын, дабыл қағылғанда түп көтеріле атқа міну керегін хабарлады. Жоқ, Жамалиддин хазірет қайтадан Көшім ханға бет бұрмаған. Елге қайыры тимесін, өзіне опа бермесін біледі. Хазіреттің назары күні бүгінге дейін Сібір ісіне тиіп-қашып қана араласып келген қазақтарға ауған еді. Ұрыс әулетінен шыққан сұлтандардың бірін берсе. Мұндағы билігі берік, арттағы тиянағы сенімді болар еді. Кім біледі, құдай ат басын бері тартып, қазақтардың жаңа қарудан жүрегі шайлықпаған қырық мың, елу мың, бәлкім, тіпті, жүз мың қолы қара дауылдай қаптаса... Содан соң, аты ғана мұсылман, дінсіз, дүлей қазақ өзінің мал бағуға, аң аулауға қолайлы кең даласына қайтып оралады.
Сібірде баяғы Тайбұғаның әулеті сияқты, бірақ бұрынғыдан қуатты жаңа әулет қалыптасады... Ой шіркін қайда әкетпейді. Дәл солай болып, орнына келе қалатынына кәміл сенбегенмен де басқа амалы жоқ мүпти өзінің Көшім заманынан бергі танысы, біраз уақыт еркін жүріп, қазір қайтадан қалың еліне қосылған Қадырғали бекпен жең ұшынан жалғасты. Әмірінде бар қазақ емес, бір рулы ел ғана бар Қадырғали сөз аяғын ұзарта келе, түйінді шешімді жер шетінде жатқан Созақтағы ханға тастаған. Қиюы кеткен кеңестің ақырын тура бір жыл күтуге тура келді. Бірақ хазірет бұл жолы да өзі тетік болған істің түйіні өз қолынан шығып бара жатқанын аңдаған. Сейтек отыра беретін болды. Солай ету қажет. Тайбұғаның тұяғы ма, тексіз тезік пе — жұрттың көбі оны өзінің төл ұлы деп таниды. Іше берсін, жей берсін. Тек икемге келсін, басқаға ерік берсін. Ал әскер... әскер жайы әлі шешілген жоқ. Үлкен істер — ұлы болашақ үлесі. Ескерге жол ашып, ішке еніп алған соң Қадырғали бек хазіретті жайына қалдырып, Сейтектің өзімен келіссөзге көшкен. Не сайтаны барын кім білсін, тәубасына тез түсірді. Оңай келісіп, оңай көндірген.
Әрине, хазірет іс жайынан мүлде шет қалған жоқ. Қалған — көп әскер. Сыңайына қарағанда, қазақтардың ғазауат ашар түрі көрінбейді. Алыстан аңдыса бермей, орыспен тілге келу қажет дегенді айтты бірде Қадырғали. Хазірет миығынан күлді. Тіл табыса алмасына, келіссөз аяғы қантөгіс соғыспен тынарына күмәнданбаған. Қайткенде де, Ескерге қазақ сұлтаны, көп сұлтанның бірі емес, ханның туған ағасының ұлы, тақ мұрагері келетінін естігенде есі шыға қуанған. Сол күні мешітте оқыған құтпасында « арыстандай айбынды, қара ормандай көп, дін жолына берілген, қаны бір қарындас » қазақтар туралы көп айтқан, мадақтап, көтермелеп айтқан, осы бүгін болмаса, ертең, бүрсігүні ғазауат басталатынына сенім білдірген. Соншалық сүйеніш керген сұлтаны соңында жүз қаралы ғана жауынгері бар, аспалы ағаш көпірді топырлата, бірақ ұран-айқайсыз, у-шусыз Ескерге келіп кіргенде Жамалиддин хазірет айдалада қалғандай қатты құлазыған. Дүниенің бір шетінен түнек қаптап келе жатқанда мұсылман баласы өзара қидаласпақ. О, тоба! Кун фаякун туржағун!.. Жер қойнына енгеннен басқа не қалды енді!.. » Хазіреттің көзіне жас тығылды.
Ертістен асып, қалың орман ішіне сіңіп бара жатқан үлкен, қып-қызыл күнге қарап, үнсіз отырып қалған. Соңғы шапақ өшкенше орнынан қозғалмады. III тарау ВОЕВОДАНЫҢ ҒҰМЫРНАМАСЫ Воевода ( * қолбасы, ортағасырлық Ресейдегі ең үлкен әскери шен ) Данило Чулков — көпті көрген қарт жауынгер еді. Орыс тілімен айтқанда, жанған отқа да түскен, тасыған суды да кешкен, күңгірлеген жез құбырдан да өткен. Данилоның әкесі Матвей — Коломна түбінде шағын ғана қонысы бар бояр ұлы болатын. Әскери дабыл қағылған күні ноғаймен қақтығыс кезінде қолға түскен қамыс құлақ, серек сирақ сайгүлігіне мінетін. Үйрекбас қырым ер күмісі күнге шағылысып, жарқ-жұрқ етеді. Оң жақ алдыңғы қаста ұялы қынға салынған селебе мен екі шолақ найза — джидтің саптары көрінеді. Сол жақ жамбаста қысқа садақ, оң жақта — қорамсақ толы жебе. Шығыршығы ширатылған ақсұр көбе, аталары бағзы заманда татар батырының басынан алыпты дейтін шошақ дулыға, қынына асыл тас орнатқан алтын балдақты семсер айдынды әкені сәнді-салтанатты кейіпке түсіретін. Бояр ұлы Чулковтың бітіс-болмысы патша палаталарына ( * ордасына ) еркін енетін тума боярдан бір де кем еместей. Шындығында, Матвей Чулковтың бары осы.
Бүкіл өмірін адал әскери қызмет үстінде өткерген кәрі вой ( * жауынгер ) бар байлық — қаруда деп білетін. Өзімен қатар бастаған бояр ұлдарының біразы воевода болып кетуі, біразы сәтті жорықтардан соң шаруашылығын түзеп, ірі жер, мол жан иесіне айналғаны көңілін толқытқан емес. Қылыш жүзі теріс айналса, бай алпауыттың да, жерлі алпауыттың да басы допша ұшады. Ерлік! Борыш! Ең бастысы — осы. Жалғыз ұлы Данилоны да осы рухта тәрбиелеген. Баласының ақылына, іскерлігіне, жүректілігіне сенсе керек. Бірақ Данило үшін бәрі басқаша басталды. Әуелі Қазанмен арадағы тынымсыз қақтығыстардың бірінде әкесі өлді. Артынан, бүкіл түстік Русияны қаптай сыпырған Қырым шапқыншылығы кезінде, әскер ісіне жаңа машықтана бастаған он үш жасар Данило, қырықтан асқан сырқат шешесімен, бой жетіп отырған екі әпкесімен бірге тұтқынға түсті. Әуелде бәрін бірге, арбаға артылған дүние-мүлік, шаңдата шұбырған, ию-қию жөңкіген жылқы, сиырмен аралас, жаяу айдаған. Екі-үш күннен соң әскердің көбі бөлініп, кейін кетті де, — сірә, арттан қуғын шықса керек, — қалғаны бұларды асықтыра түсті.
Жас балаларды арбаға мінгізіп, өз аяғымен жүре алатындарды жауырынын қанға бояй, шықпырта сабаған. Ал жүруге жарамағандарды... Сол көзі соқыр, бетінде миықтан езуге дейін созылған жарақат табы бар қартаң қырымлы қиғаш қылышын суырды да, жалғыз-ақ сілтеп, дімкәс шешені қақ айыра шауып тастады. Бала Данило өмірінде тұңғыш рет және ең соңғы рет еңіреп жылаған еді. Екі әпкені екі басұрман атқа өңгеріп алып кетті. Данило жаңа білді: сұлу қыздарға өлім жоқ, бірақ өлімнен де зор корлық бар. Ертең екеуі де әлдебір кәрі шалдың гәреміне түспек. Өкінішпен, өксумен өмірін өткізбек. Бәлкім, басұрман дініне кірер. Бәлкім... Екі әпке әлі күнге тірі жүруі де мүмкін, бірақ өлдіге санау жеңілірек еді. Данилоны әуелі Кафаға, құл базарына әкелді. Артта — қара сұр қамал, алда — көк бурыл теңіз, екі орта — қайнаған құмырсқа илеуі. Кердеңдей басқан, суық түсті түріктер гәрем көркі болар қыз таңдайды. Жылмия күлген, дағара сәлделі мысырлықтар сұлтанның ақ семсері — ержүрек мамлүк болар ұл таңдайды.
Танаулары қусырыла, қабақ астынан ата қараған генуялықтар тұтқынға түскен жылаулар қауымды да, саудаға қызған сатарман, аларман жұртты да табалау үшін жүргендей, олардың аңдығаны — бойжеткен қыз да, қайратты ұл да емес, дүние-мүлік алмасар көтерме саудаға лайық жуан дәулетті бай. Әйтсе де базардағы ең көп қауым — азын-аулақ пұлына жалғыз-жарым құл алуға келген, немесе тегін қызық көрмекке жиналған қара халық еді. Өзімен тағдырлас жәсір — кешегі азат ұл мен қыз, бүгінгі бұғаулы құл мен күң тобыры тез тарқады. Жекелеп те, тобымен де сатып әкетіп жатыр. Бала болғанымен тұлғалы, төртпақ, сарғыш бұйра шашты, мөлдір көк көзді әдемі Данилоға да қызығушылар көп еді. Әсіресе, біз тұмсық етік, қызыл ала қамқа шапанды семіз мысырлық көп айналдырды. Бірақ бағасына келіспесе керек, мұның иесі — осыдан он бес-жиырма күн бұрын ғана анасын шауып өлтірген сотанақ соқыр қырсығып, сатпай қойған. Ақыры түс ауып, жәсір-базар сұйылған кезде өзімен жамырай амандасып, төс түйістіре табысқан, әлде ескі досы ма, әлде туыс-жекжаты ма, мысық мұрт, жалпақ бет, тана көз қара торы кісіге бере салды.
Тіпті, ештеңе алмай, тегін. Сыртынан татар саналғанымен, бұл Қырымның өзі қырық ру ел екен. Түстік, таулы аймақ халқы қырымлы атанса, терістік, далалық аймақтағы жұрттың көбі — ноғайлы атанады. Данилоның егесі де ( бұл сөзге үйренуге тура келді ) Ордадағы аласапыран толқыныс кезінде Қырымға ауған, қазір Бұлғанақ дейтін шағын өзен жағасында тұратын ноғай болып шықты. Руы арғын. Аты Асанбай. Киіз үйі, екі әйелі, үш-төрт жүз қойы, айғыр үйір жылқысы бар. Төрт-бес күн тамақтандырып, ес жиғызып алған соң Данилоны бұдан бұрынғы жалшысына қосып, қой соңына салды. Жалшы — орақ тұмсық, қоңыр көзді, әлде грек, әлде шеркес, бәлкім, гүржі, әйтеуір өзінің ата-тегінен бейхабар, тұтқынға бала кезінде түскен, и болып, адамдық кейіптен айрылуға жақындаған жиырмалардағы жігіт еді. Аты — Шәріп. Қой құрттап, ешкі сауғаннан басқа ештеңеде құлқы жоқ сияқты. Тақырбас таза мұсылманның өзін тәубаға келтірердей діндар. Жыртық шапанын жайып тастап, түстікке бет түзеп отыра қалып, мұрнынан маңқылдай, соза әндетіп, бес уақыт намаз оқиды. Бірақ обалы қане, Данило пайдасынан басқа ештеңесін көрген жоқ.
Әуелі тамағы тойды. Мал өріске шығысымен Шәріп беліне байланған ала дорбадан қайың саптаяғын алып, сүт саууға кіріседі. Содан соң тезек жинайды, шақпақ шағып, от жағады. Отқа салып қыздырған, қол басындай, жұмыр тастың төртеу-бесеуін быжылдай тасытып, сүт ішіне салады. Содан соң беті жыбырши қаймақтана бастаған ыстық, қою сүтті бала серігіне ұсынады. Зирек орыс бала аз уақытта тіл үйреніп, жұртпен түсінісер дәрежеге жетті. Сөзге сараң Шәріптен басқа да көп дос тапқан. Бәрі тұтқын емес. Көбі көрші ауыл балалары. Өзіндей қой соңында жүрген малшы-жалшы. Бұл жақтағы жұрттың да бәрі бірдей қанішер емесін аңдай бастаған. Бірақ көз алдында қылышқа шабылған анасының өлімі естен кетпеген. Жері жасыл көгал, жағалай орман, аспаны ақ сұр, ала бұлтты туған деревнясы үнемі түсіне енетін. Алғашқы күннен-ақ қашудан басқаны ойламады. Бірақ Данило бала болса да парасатты еді. Қай бағытқа, қайда бармақ. Ес жиған соң ептеп сұрастырған. Төрт тарап түгел теңіз. Тек алыс, терістік бетте кеңістікке шығар қылы мойнақ бар. Одан ары... тағы да Қырым қонысы. Одан ары... елсіз, күнсіз Қиян-Дала.
Содан соң ғана Русия... Атты кісінің өзі апталап жүрер жол. Өзі жаяулап өткен азап жолы. Ажал жолы. Данило қолайлы сәтін күтті. Бірақ сәт тілемейтін, ажалға тура аттанатын көзсіз ерлер де болады екен. Бірде кеш бата көрші ауыл абыр-сабыр болды да қалды. Тұтқынға осыдан бірер жыл бұрын түскен, жирен қабағы жазылмайтын, білектері білеудей жас жігіт бар еді. Запорожлы казак. Ұста дүкенінде көрікші болатын. Сол қашыпты. Бір ауыл емес, барлық жұрт атқа міне шапты. Біреулері төтелей алдын кесіп, ұзын аққан Салғырға тартты. Біреулері Бұлғанақты бойлап, Сасық-теңіздің жағасындағы түбекті жықпылдарды тінтті. Енді біреулері кері тартып, тау аңғарын сүзді. Жоқ. Судай сіңіп, тастай батты. Неше күн іздесе де табылмаған. Данило өжет жігіттің өлермен ісіне бір жағы сүйсініп, бір жағы қызыға, тәтті қиялдарға шомып еді. Алдамшы қиял екен. Арада ай өткенде иелерінің өзі жоғалды, құтылдыға балап қойған жас казакты екі атты аламан ауылға айдап әкелді. Қолы артына қайыра байланған, бет-аузы тарамдана қатқан қан. Сонау мойнақтың бер жағынан, Кірлеуіт көлдің жағасынан ұсталыпты. Азаптап, шынын айтқызған.
Жұрт дүрлігіп жүргенде неше күн бойы ауыл іргесінде, қамыс ішінде жатқан. Аз ғана азығы болса керек. Дабыр басылған соң, терістікті бетке алып, түн жамылып, тартып берген. Ақыры міне, Запорожье казагын басқа жұртқа ғибрат болсын деп, қазыққа керіп байлап тастады. Оқтын-оқтын санамалап дүре соққан. Ерінбеген жұрттың өз бетімен ұрып жатқаны тағы бар. Ең аяғы Данилоның егесі момын Асанбай да бір тартып өткен. Үшінші күні босатып еді, аяғын басып тұра алмады. Ұзамай жан тапсырған. Данило көну керегін, шыдау керегін жадына біржола түйді. Шыдады, көнді. Бірақ шыдаммың да шегі бар екен. Арада екі жыл өткенде ауылға баяғы кесік бет соқыр келді. Сақал-мұртына ақ кіріп, қартайып қалыпты. Бар ызғары күлмейтін, тесіле, тік қарайтын қоңыр көзінде ғана қалған сияқты. Асанбай екеуі қауқылдап көріскен. Қой сойылды. Қазан көтерілді. Таяу төңіректегі ауылдың ақсақалдары келді. Данилоға да бір кесек ет пен майлы сорпа тиген. Бірақ ас батпады. Аңысын аңдыған. Кешке қонаққа төсек киіз үйдің сыртына, қотан шетіне салынды. Қой күзетіндегі Данило ел ұйықтаған сәтте шалдың кеудесіне міне түскен.
Басұрман шал мұндай күшті болар ма. Тамағын шеңгелден оп-оңай босатып алды да, Данилоның қолын сықырлата кері қайырды. Толған ай жарығымен кім екен деп бетіне үңіле қарап: « А-а, көпек гәуір! » деп мырс ете күлді де, шапалақпен тартып жіберген. Данило кейін талай ұрысқа кірді. Сауыт сыртынан шоқпар тиіп, бұғанасы да сынды. Садақ оғы қарасанын тесіп өтті. Бірақ ғұмыры мұндай ауыр соққы жеп көрген жоқ. Көзінің оты жарқ етіп, есеңгіреп отырып қалған. Бұл екі ортада қырымлы қарап тұрмады. Жастығының астынан қайқы селебесін суырып алған. Жасөспірім жігітті жығып салып, тамақтан шалуға ыңғайланды. Сол кезде ғана таныса керек. Түйіле қарап, бөгеліп қалды. Аз ғана алыс титығына жеткендей, қисайып, кайтадан жата кетті. Сәлден соң қор ете түскен. Есін жиып, дегбірін басқан Данило соқыр шал өзінің досы — үй иесіне айтып, жазаға тартқызар деп күткен. Бірақ ертеңіне ештеңе де болған жоқ. Соқыр шал Бұлғанақ ауылының сән түзеп, сәйгүлік мінген, бойларына бар қаруын асынған барлық жас жігітін соңына ертіп, аттанып кетті. Ішінде Асанбайдың да баласы бар. Басқа өзгеріс болмады.
Алайда, Данило ауылдастарының өзіне құрметпен қарай бастағанын аңдаған. Тағы төрт жыл өтті. Кешегі ұзыншаш Данило тақырбас Даниялға айналды. Ноғай тілін ноғайдың өзінен артық білді. Көшпенді жұрттың әдет-салтына қанықты. Қойдан жылқыға ауысты. Қазы жеді, қымыз ішті. Әрине, адам атаулының атасы бір, табиғаты ортақ екенін түсініп жеткен жоқ. Бірақ қан төгістен тыс, бейбіт тіршілік әуеніне беріліп бара жатты. Сөйтіп жүргенде, атқосшы болып, ауыл ағаларымен бірге бір кезде хан ордасы тігілген Қарасу-Базарға барған. Төңірек тегіс тоқал тау. Ортадағы ойда, қызыл қыш шатырлы үйлері жыпырлаған тар көшелердің тарамдана келіп тоғысқан тұсында, дөңгелек алаңда құл базары! Малша сатылып шартарапқа тарағалы тұрған тумалас бауырларын көргенде жүрегі қан жылаған. Ескі елес қайта тірілді. Даниялға ауыл ағалары түгел сенетін. Асау үйрететін кім — Даниял. Балуанға түсетін кім — Даниял. Бірде Қара су өзенінен Ескі Қырым қаласына дейінгі аралықтағы қаншама жұрт жиналған дүбірлі тойда ат үстіндегі сайысқа түсіп, Бұлғанақ ауылының абыройын асырған. Енді сыпай атанып, арғымақ атқа мінуі ғана қалып еді. Ол күн де туды. Даниял жиырмаға толған жылы хан бүкіл Қырымға сауын айтты.
Тоқсан мың атты терістік Кавказға төгілген. Даниял талай қырғында қылышын қанға бояды. Талмай шауып, қайтпай ұрысты. Делі-Даниял атанды. Кім білсін, осы беті кете берсе, әуелі Бақша-Сарай, содан соң Стамбұлдан бір-ақ шығар ма еді... Алайда, қан көрген сайын Данилоның есіне кақ айрыла шабылған анасы түсетін. Кейде өз анасын өзі турап жатқандай көрінетін. Өршелене сілтеуші еді қылышты. Түршіксе де қаннан қайтқан емес. Басқалар шаш етектен батқан олжаға да, басқалар ұмтылған атақ-абыройға да қызықпады. Өзін құлдық кебінде көрген Қырымға да қайтып оралмаған. Жорық үстінде жаңа достар тауып еді. Соларға еріп, Донның сағасына, Кіші ноғайлыға келді. Мұнда да киіз үйде тұрды. Қымыз ішіп, кұрт-май жеді. Шығыста Хажы-Тархан, түстікте Темірхан-Шораға дейін көрді. Іргедегі Азауда әлденеше рет болды. Құдайы теріс діні бөлек, саудадан, пайдадан басқаны ойламайтын франктерді сонша жек көрген. Бірде Сечьке, бірде Черкешке қарай бағытталған кішігірім әлденеше жортуылға шықты. Жалғыз ат, жалаң қылышты Даниял-бек ешкімді де аямаған. Ақыры, он екі жыл бойы кеудеде бұлықсыған арманының орындалар күні де туды.
Көбіне кемемен жүзіп, кезі келсе, атқа да мініп, жаяу да жүріп, бірде етектен, бірде жағадан тиіп, титыққа жеткен казактарға қарсы аттаныс еді. Жүзбегі Даниял-бек қасына екі қосшы ертіп, шолғынға шыққан. Шабуға қолайлы сәтті күтіп, қамыс арасында жатқан казактардың сорабын аңдасымен, қасындағы қамсыз екі ноғайдың бірін қиялай шауып, екіншісін түре қуып шаншып, оңай құтылды. Бірақ казактар бұл ойлағандай, құшақ жая ұмтылып, қуана қарсы алмаған. Қолма-қол қыспаққа алған. Бұл өз өмірін, жаңа ғана өлген кісінің жайын айтып, үғындырғанша қарауылшы казак қаптап қалың қол келе жатыр деп хабарлаған. Жау — қашып барып үйіріне қосылған екі аттың ізімен келді дегенде қалай сенер. Тарсыл-гүрсіл, айғай-сүрен басталды да кетті. Дондықтар жеңіліс тапты. Қайықтарына міне қашқан. Қолы қайырыла байланған Данилоны өздерімен бірге ала кетті. Шын құлдық, нағыз азапты өмір енді басталған. Арқа өрім-өрім болды. Маңдай тіс асты-үстімен бірдей қағылды. Бірақ мұнда да сөзге сенетін адамдар бар екен. Әйтіп-бүйтіп сендірді. Бірақ сенімге ие болмаған. Ақыры қашып бұлардан да құтылды. Енді терістікке тура тартқан. Адасты. Ашықты. Азып-тозды. Бәрібір жетті.
Русь! Русия!! Жаңа өмір есігі ашылды. Қатардағы стрелец Данило Чулков өзінің ерлігімен, ептілігімен тез арада-ақ тобынан бөлініп шықты. Аз уақытта елубасы, ұзамай жүзбасы сайланды. Жас кезінен жинақталған мол тәжірибе іске асты. Үнемі ертауыл полкта жүрді. Қырыммен талай қидаласты. Ноғаймен талай айқасты. Түрікті де, ляхты да, немісті де көрді. Бірақ әуелде қырсыққан іс оңалмайды екен. Жүзбасыдан жоғары өспей қойды. Бояр ұлы, стрелец, казак атаулы түп көтеріле — ата жау Қазанға аттанғанда бұл Қырым бетте күзетте қалды. Ливониядағы табысқа, жеңіске толы аттаныс кезінде ол Дондағы қарақшы казактарды ауыздықтауға жіберілді. Әрине, қатерлі жерде жүрсе, Данилканың асау басы оп-оңай қағылып кетуі де мүмкін еді. Бірақ кезекті сәтті ұрыстан соң стрелецкий голова, бәлкім, тіпті воевода болып шыға келмесіне кім кепіл. Стрелецкий приказға ақпар беретін көз бен құлақтар мұны парасатты басшы емес, өлтіргенге, шапқанға ғана бейім жалаң қылыш жендет деп хабарлайтынын Чулков қайдан білсін. Алайда, қайда жүрсе де отанына пайдалы қызмет атқарған Чулков мүлде елеусіз қалмаған. Ұлы ноғайға барып қайтқан сәтті елшіліктен соң письменный голова сайланып еді.
Ақыры, елуді ал қымдағанда алдынан әрең ашылған даңғыл жолды өзі кесті. Бұл жолы, бәлкім бұрын да түбіне кекшілдік жеткенін ол анық ұққан. Еділдегі, патша құрығынан шығып кеткен, үкімет керуенін талаған, қызылбастың елшісін тонаған бүлікші казактарға қарсы аттанған-ды. Түзу жолдан таймағанына қылға түсіріп, тентегін тиып, бұзығының басын алу керек еді. Бірақ Чулковтың ұғымында — казактың бәрі қарақшы. Қырғидай тиді. Шетінен қыра бастады. Онда да ақылмен, оймен қимылдамапты. Ақыры казак атамандарының көпшілігі негізгі тобымен бірге бой тасалап үлгерді. Стрелецкий приказ ғана емес, Посольский приказ да айрықша мән беріп отырған шаруа аяқсыз қалды. Рас, кейін бұлардыц бәрі де елге пайдалы адамдар болып шықты. Патша ағзамының өзінен кешірім, тарту-таралғы алды. Бірақ мұның бәрі кейін. Дәл сол жылы письменный голова Данило Чулков әскер қызметінен босады. Отыз жылғы еңбегінің төлеміне шағын қоныс алып, үй-үйленіп, шаруашылық түзеген. Әуелде қатты тарыққан еді. Көп ұзамай жаңа қуаныш келді. Өзінің жауынгер досының қызы, сары шашты, етжеңді, толықша келген, ұяң Дарья бірінен-соң бірі балпанақтай үш бала туды; Богдан, Федор, Филипп.
Ес білгеннен-ақ әкесіндей қайсар, атасындай тәккәппар жауынгер ұл болып өсетіні аңдалған. Әсіресе Федордан көп үміт күтеді. Бірақ босағадан кедейлік арылмаған. Қырық жыл қырғыннан өтіп, енді, ноғайлар айтқандай, ішер асқа, мінер атқа жарымай отырған зағип кейпі, балаларының болашағы туралы ойлағанда Данило аузындағы азғана тісін шықырлата, жаралы аюдай ыңырана дөңбекшитін. Ақыры, шешімге келді. Стрелецкий приказдағы ескі таныстарына барып, патша қызметіне сұранды. Қайраты қайтпаған. Тәжірибесі мол. Тілге жетік. Бұл кезде казак атаманы Ермак бүкіл әскерімен қаза тауып, одан соңғы воевода князь Болховский аштан өліп, қалған қол кері қайтып Сібір патшалығының жолы жабылған. Чулков ноғайлы, не Қырым бетке тағайындалармын деп күтіп еді. Сібірге баруға ұсынды. Әрине, воевода емес. Өзінің бұрынғы шенінде. Ауыр да абыройлы іс. Чулков ойланбай келіскен. Келер жылы қару-жарақ, азық-түлікке қайтып оралды. Көріп, біліп, танып келген. Жаңа жоспар ұсынды. Бұл жолы Стрелецкий приказ Чулковқа риза болған. Воевода сайлады. Қарауында бес жүз « от қарулы » қол берді.
Сол бетінде Тас Кемерден өтіп, сал жасап, Тағылға түсіп, одан Тұраны, Тобылды бойлай ағып, Ескердің түбінен шығып еді. Бұл жолы қателеспеуге тиіс. Воевода Данило Чулков анасын да, баласын да, басқаны да ұмытты. Өз елінің болашағы үшін аса мәнді, бүкіл өлкенің өмірін жаңа арнаға түсірер ұлы істің тетігі қолына тапсырылғанын кәміл ұққан. IV тарау БИІКТЕН БАРЛАҒАНДА Ораз-Мұхамед көкірегі қысып, тынысы тарылып оянды. Әлде шіріген ағаш, әлде мүкті батпақ, борсыған балдыр иісі келеді. Төбедегі күміс күлдіреуішті абажа шаңырақ емес, қатарластыра жабылған қайың салдаулар қайда жатқанын бірден-ақ есіне түсірді. Басын көтеріп, жан-жағына бажайлай қараған. Төрт қабырға түгел, қызылды-жасылды бұқар кілемі. Тек ауыр есіктің маңдайшасындағы қатарласа қаланған ағаш қана бұл үйдің неден салынғанын аңғартқандай. Бозғылт жарғақ терезеден түскен буалдыр сәуле еденге төселген, текеметке ұқсас түсті киіздердің бояу, өрнегіне сұрғылт рең береді. Бүкіл денесі салығып қалыпты. Бес күн бойғы ұзақ жүрістен емес, Ібір-Сібірдің соғысқа жоқ, салтанатқа құмар жұртының жұмсақ төсегінен. Ай-Шешек әлі ұйқыда. Бетін шәйі жастыққа тыға, уыздай ұйып, мамыққа көміліп жатыр. Соңғы кезде тым ұйқышыл болып кетті.
Ораз-Мұхамед еппен орнынан тұрды, Түйенің мойнындай оқшырайған жез құмғаннан жалпақ күміс легенге құйынып, асықпай жуынды. Содан соң сыртқа шыкқан. Есік алдындағы, найзаға сүйеніп, мүлгіп тұрған қос жандар әп-сәтте тіріліп, бойларын жиып, мелшие қалып еді. Әдепкі рәсімді бұзып, тіл қатты. Тыныштық па? Ұйқтадыңдар ма? Мұртты, қартаң жандар күрсіне дем алып, үндемеді. Жасаң, иегі жаңа тебіндеп келе жатқан бозбала жігіт жадырай күліп, даңғырай жауап қайырды: — Ұйқы қайдан келсін, тақсыр. Жердің түбіне жеттік. Ауыл — іргеде. Несіне қорқамыз. Тек бір түрлі... алағызып... — Ойлап сөйле, — деген сұлтан қабағын түйіп. Ораз-Мұхамед жасақ отаманын алақанымен иықтан қақты да, ауладан шықты. Сейтекке де солай дедім. Ол ғана емес. Мен сенбеймін мына... мұндағы жұртқа. Сізге жақын, әрі бір жерде болсақ деп едім. Жүз кісі не тындырмақ? Манақ кеңкілдеп күлді. Кімнің қолында кім отырғаны тәңіріге аян... Ораз-Мұхамед те күлді. Сонымен, Сейтектің бар жасағы төрт-ақ жүз адам екен де. Жер кепеде.
О, тәңірім, тірі адам көртышқанша жер қазып... — Тағы не бар? Жігіттер сиырдың сасық етін жемейміз деп, соймай отыр. Малы мыңғырған қазақтың кең даласы жоқ деп. Жиырма аламан таяу маңдағы ауылдарға аттанды. Қой, жылқы айдап әкелуге. Ораз-Мұхамед тұра қалды. Соңдарынан жарақты бес-алты аламан еріп келе жатқанын сонда ғана көрген. Сыйластық, сыбайлық қайдан келсін », — деп ойлады. Мешіт алаңын кесіп өтіп, жалпиған жалғыз қабырға тұрған жар басына келіп тоқтады. Жан-жағына көз салған. Ілгеріде — шалқыған кең Ертіс. Сұп-сұр. Жыбырлай толқып жатыр. Шалқар айдында бірде қалқи құлдырап, бірде желпілдете қанат қағып жалғыз шағала жүр. Арғы бет — қалың орман. Одан ары тағы орман. Және орман. Алыс көкжиекке дейін үздіксіз созылған, әр жері ойдым-ойдым қалың меңіреу. Мұнарта көгеріп тұр. Тағы аңнан басқа ешбір тіршілік болуға тиіс емес тәрізді. Бірақ Ораз-Мұхамед осы орман арасында да ел барын, қайнаған тіршілік барын естіген. Төменде — қалың қарағай, одан ары жайылма көк жазық. Арғы шетінде, қарауыта дөңгеленген... қала. Осы! Шамасы — құнан шаптырымнан сәл ғана қалқыңқы.
Кенет Ораз-Мұхамедтің құлағына күңгірлеген қоңырау үні жетті. Әйткенмен күмәнді. Жасауыл бегіне қараған. Алысқа кететін көрінеді. Ораз-Мұхамед бетін шығысқа бұрды. Кеше өздері жүріп өткен түстік өңір тәрізді, орман мен дала аралас екен. Күн найза бойы көтеріліпті. Астындағы алыс қиыр — кең жазық сияқты. Жатқан жыланның құйрығында ақымыз қанша? Ораз-Мұхамед кеудесін кере күрсініп, үнсіз бөгеліп қалды. Тәңірім төсек тартқызып жан сұрамағай. Бүгін болмаса, ертең, мұнда болмаса, басқа тарапта өлерім хақ. Қылышым қолымда кетсе болды да. Бірақ жүз адаммен емес. Жау іздеген — жарақтыға жолығар, жол іздеген — жақсы досқа жолығар. Өз басымыз жаманшылығын көргеміз жоқ. Безінгеннен не ұтасың. Тіпті, көршінің ау-жайын таныған теріс пе. Мағұл мен ноғайдың, қалмақ пен бұқардың кім екенін білеміз. Ал мына жаңа көрші кім? От шашып, тас ататын қаруының сыры неде? Егер осы қару сенің қолыңа түссе... — Сиқыры жоқ па екен өзінің? Балқыған қорғасын ба, қызған болат па, әйтеуір жай оғындай жасын көз көрім жерден ұрады. Ең берік сауыттың өзін тесіп өтеді. Ең биік қорғанның қабырғасын талқан етеді.
Өліпті ғой әлгі... батыры... кім еді... Иә. Жармақ. Сейтек өлтіріпті деп шығарып еді. Өтірік болса керек. Түр-тұлғасына қарағанда, тышқан мұрнын қанатар қауқарьі көрінбейді. Бірақ абыржыған, ыққан сыңайы байқалмайды. Ақылы кемел шығар, бірақ батырлық... әй, көрінбейді-ау. Кім біледі, ебі асып, айласы артып, өлтірсе, өлтірген шығар... Сонда деймін-ау, от шашпақ түгілі жалын шалқытсын, тас атпақ түгілі, тау құлатсын, ет пен сүйектен жаралған адам болса; біз де анадан тудық, өздері аз екен, біріне онымыз жабылсақ та... — Беу, Манақ… — деді Ораз-Мұхамед зілсіз кейіп. Айқасып, екі батыр мерт тапса, қарға мен құзғынның жемі мол емес пе. Анттасып, екі жақсы табысса, қорқау мен қырсаудың жері тар емес пе. Сенің оныңа оның бірі келетінін қайдан білдің. Мүмкін сенің біріңе оның жүзі шығар. Жалмап жеймін деп жатқан жау екенін қайдан білдің. Жандаспай табысар жақының шығар... — Қайдам, сұлтан ием. Менің ақылым жетер іс емес. Көкейде күмән тұрған соң айтам.
Міне, біздің жігіттер де оралды... Етекте жолды шаңдатып, топтала шоқытқан жиырма шақты атты көрінді. Үстеріндегі сауыт, дулығалары күн сәулесімен жарқылдап, күмістей кұбылады. Алдарына тегіс бірдеңе өңгеріп алған. Қой. Қазір де жарлы емес. Бұл жұрттың байлығы — баска. Үш қабат қорғанның темір құрсаулы ауыр есіктері бірінен соң бірі ашылып, аспалы ағаш көпірлер түсірілді. Шұбатыла созылып, өрге аттары барлыға шыққан аламандар топырлап қала ішіне кірді. Ешқайда бұрылмастан, орталық көшемен аяңдай жүріп, босағасындағы биік сырыққа шашағы үш айыр қызыл ту ілінген шатырлы ағаш үй алдына жетті. Ашық алаңға жапырлата ақ киіз шатырлар тігіп жатқан жасауылдар үлкендігі тоқтыдай ғана, өңшең кішкентай, ала қойларды түсіріп, тіркестіре қосақтай бастады. Ораз-Мұхамед сонда ғана үш бұрыштана созылып жатқан, бір беті үш қатар қорған, қалған екі қапталы терең жарға төне біткен Ескер қаласының бітіс-болмысына бажайлай, ой тоқтата көз салған. Бір кезде бүкіл Ібір-Сібір жұртының орталығы болған базарлы, шулы қала әбден тозып, қайыршы, кембағал кейіпке түскені айқын танылады. Шағын шаһарда алтын айлы, биік қос мұнарлы көк мешіттен басқа көрікті ғимарат жоқ екен.
Мешіт алаңына келіп тоғысатын тарам-тарам, тар көшелердің барлығы да ойран-топыр, құрым-құрау. Қарағайдан қиылған тайқы шатырлы үйлердің біразы бұзылған. Ағашын әлде отқа жаққан, әлде тасып басқа жаққа әкеткен. Шымнан қаланған тоқал төбелі ұзыншақ тамдардың көбі құлаған. Кей тұста сыртқы бітімі киіз үйге ұқсас, сірә, талдан өріліп, балшықпен сыланған шошақ күркелер көрінеді. Бүтін қалған қарағай қималар мен там үйлерде кісі бар ма, күркелерде кім тұрады — біліп болар емес. Мешіт алаңында да, көлденең көшелерде де ошаң еткен жан көрінбейді. Бірақ тіршіліктің сап болмағаны, мұнда да бірталай жан тұратыны мұржалардан шиырыла шығып, бүкіл шаһар үстіне жайыла бастаған буалдыр, көгілжім түтіннен көрініп-ақ тұр. Бар. Адам бар. Бұрынғыдай бес жүз үй болмас. Әйтсе де әжептәуір. Тек жұрт тынымсыз соғыстан, қуғын-сүргіннен запы болған. Сонғы жеті жыл ішінде төрт рет билік алмасыпты. Кейде қаланың бас көтерер халқы түгел қырылған. Кейде жартысы қырылып, жартысы қашқан. Енді не күтіп тұр? Ораз-Мұхамед өзінің қалаулы қонақ емесін ұқты. Не кетерін, не үнсіз тұра берерін білмей, тыпыршыған жасауыл-бегіне қарап, жағдайсыз бір іс болғанын байқады.
Жігіттер қазақтың қан жайлауына жаңа түскендей, қорқырата бауыздап қой сойып, жерошақты қазып жіберіп от жағып, қазан көтеріп жатыр екен. Көңілді. Абыр-дұбыр дауыстары шығады. Қазанға әлі түспеген еттің пісуіне шыдамай, отқа көкбауыр тастап, істікке бүйрек шаншып жатқандар да бар сияқты. Осы елдің заңымен жазаланады. Артына қазық қағылып, басы найзаға шаншылып, мұнараға ілінеді. Сонда қалай, сұлтан ием, бауырыңды жат қолына бере саламысың? Бар, солай деп айт. Әрине, жазаға лайық жазығы болса, — деді содан соң күліп. Иығы селкілдеп, Манақ та күлген. Сейтек бекпен кеңес құрғалы жатқан. Түгел неге айтпағансың мана. Бүгін күн жұма екен ғой. Бек — өзіміздің ұлыс-бегі жігіттерге мешіттегі намазға дайындалуға бұйырды. Сәждаға маңдайы тимеген өңшең баскесер, намазды қалай оқымақ. Аламан азаматты айтасың, отаман сенің өзің бірдеңе білемісің? Ораз-Мұхамед күле бере тоқтады. Алланың хақтығына кім күмән келтіреді. Әйтеуір мұсылман екеніміз анық, аз ғана қалжыңды көтерер деп. Басқа амал да жоқ қой. Қазынадар бек келген екен, — деді содан соң сөз мағынасын анықтап. Ораз-Мұхамед тітіркеніп тоңғандай болды.
Арттан — Ертіс айдынынан суық жел соғыпты. Сақарада шілде. Ал мұнда күз күніндей қоңыр салқын. Ал терістік бетте мүлде суық дейді. Жыл он екі ай қыс арылмайды-мыс. Алты ай бойы күн, алты ай бойы түн болады-мыс. Ол жақта да ел бар. Сусынға бұғының қанын ішеді, көлікке шанаға ит жегеді дейді. О құдырет!.. Жайсыз деп, жаман деп ауа көшпейді. Әркімге өз туған жері... V тарау БАЗАРДА Ескерде өткен, оның жұртын таныған, төңірегін барлаған аз күн ішінде Ораз-Мұхамед көп жайға қаныққан. Күнделікті тіршілік қамында жүрген қара бұқараны көрді. Арыда қазақтармен тартысқан, беріде казактармен айқасқан қарт сарбаздармен кеңесті. Арттағы елді, желкедегі жауды ойлады. Бұл тарапта іс тетігі жорықпен шешілмейтінін, сәтті аттаныстың өзі ұзақ сүргін соғысқа ұласарын кәміл ұққан. Өзімен көбірек санаса бастаған, кейде, тіпті, қостап, қосылып, ақылын алып отыратын ұлыс бегін бұрынғыша тұқыртпайды. Қайткенде де Сібір жұртының жөн-жапсарын өзінен жақсы білетіні анық еді. Әйтсе де үнемі келісім таба бермеген. Соның бірі — Жамалиддин хазірет жайы. Қадырғали Ескерге кірген күннің ертеңіне-ақ мүптидің қолын ұстап қайтқан екен.
Сұлтаннан сөгіс естіді. Сенің өзің ғана сәлем берген жоқсың, бүкіл елді еңкейтіп қойдың деген. Ата тегім күн нұрынан жаралған ақсүйек сұлтанмын, жай сұлтан емес, хан інісі қалғамын, асса — Арқада баланың шүметейін кесіп, ел ақтап жүрген қожаның туысы, келсін, дәргейіме бас ұрсын деген. Ертең өтіп, арғы күні, үгіттеді ме, ұғындырды ма, хазіретті сұлтанның алдына келтірді. Сібір мырзаларымен қымыз үстінде отырған сұлтан берідегі Бахауиддин әулие, арыдағы Мұхамед пайғамбардың ұрпағын салқын қабылдады. Орнынан да тұрмаған. Тек амандықтан соң мүптидің Бұқардан қашан келгенін сұрап еді. Ораз-Мұхамед өз қолымен қымыз ұсынып еді, хазірет дәм татты да қойды. Асқазаны алмайтын көрінеді. Дертті екені түрінен де танылатын. Содан соң жасыл сәлделі қаусаған қартқа мүлде назар аудармаған. Сейтекке де әрең шыдап жүрді. Бадыраң көз, имек мұрын жылмаң қаракүн озған сайын жүксұрын көрінген. Басқадан бұрын, қыз беріп, асыл сүйегі қорланғанға намыстанып еді. Хан қарындасы қалмаққа да ұзатылды. Мағұлға да жөнелтілді. Ерге кетті. Орнымен аттанды. Ал мынау — су мұрын сұмның өзі ғой. Басқаны қойғанда, ордада қалай отыруды білмейді.
Садақ тартып, қылыш шапқан қайда. Аштан келгендей, тұқырып алып, тамаққа төнеді де жатады. Ілмиіп алып мешкей. Аламан басы Манақпен бәске түсіріп көрер ме еді. Қайран, қор болған хан сүйегі... Бірақ Асыл-ханым әпкесі риза. Бүкіл Ібір-Сібір жұртының иесі жалғыз өзі сияқты. Жүзі жайдары. Бұрынғы бұйығылық жоқ. Одыраңдай басады. Сыртқа шыққанда бетіне пәренжі түсіреді. Тіпті, жай отырғанда да мүлде бөтен жұрттан шыққан жан сияқты. Әйел — опасыз деген осы. Ал Сейтек… әйелді осылай жақсы көре ме екен. Анадан иба, әжеден ұялу жоқ. Асты-үстіне түсіп, жылмаңдайды да отырады. Өтірік. Бәрі өтірік. Ал Асыл әпкесі — ақымақ. Алғашқы күйеуі — Көшім ханның інісі Ахмет-Кереймен де дәл осылай табысқан шығар. Қанша жеркенсе де, Сейтекпен есептесуге мәжбүр болды. Ел иесі — сол. Бұлар не десе де, мұндағы бектер қалай қараса да, қарашы жұрт ескі әулеттен қалған соңғы тұяқ, заңды мұрагер деп біледі. Қазақтар келгелі Сейтектің сұсы күшейген. Керекті тетік екенін, өзінсіз іс бітпейтінін аңдаған. Тек базардағыдай, бәс, нарқын түсіріп алмауы керек.
Саудаға келгенде Сейтек көпті көрген Қадырғалидың өзін дағдартып жүрді. Жүйріктігінен емес. Пәтуасыздығынан. Кеңеседі. Келіседі. Ертеңіне бар сөзінен танып шыға келеді. Өйту үшін бүйту керек. Анау болады, егер мынау болса... Тіпті, өзінің қарашы бектері де жерге қараған сәттер болды. Ақыры, алдамшының дәл мұндай түрін ғұмыры көрмеген Ораз-Мұхамед жарылып кетті. Ертемен, кешегі сөзін ұмытып, тағы да бұлталаққа басқанда, беліндегі алтын балдақты қылышын суырып, қылпып тұрған жүзін алақанына жаныған: — Айранға тойған ала күшік! Енді бір қадам бұлтаршы, осы арада шауып өлтіріп, орныңа мына отырған қарашы бектердің бірін хан көтерем! Қане, кеше қай жерге тоқтадық? Жымысқы күлкі қатып, мұзға айналғандай, Сейтек беті тоңазыған қалпы, көзі бақырайып, отырып қалды. Сұлтанның алақанында оңды-солды ойнап, лыпып тұрған қылышқа бір, қалған жұртқа бір жалтақ-жалтақ қараған. Саясатты, салмақ арттырар сауданы ұқпайтын дүлей қазақ шапса, шауып тастауы да мүмкін. Сібірдің қарашы бектері де соны тілейтін сияқты, тегіс сазбет кейіпте. Тығырықтан Қадырғали би шығарды.
Қадырғали ұсынып, қарашы бектер қабылдап, не түзету жасап, Ораз-Мұхамед мақұлдаған соң, Сейтек те бас шұлғи берген. Екі күн ішінде Ібір-Сібір жұрты мен арадағы екі жүз жыл бойғы дау қоныс тауып, бар кілтипан шешілгендей көрінді. Тетігі табылмаған жалғыз-ақ іс қалып еді. Ол — құдыретті көршімен ара қатынас мәселесі. Ораз-Мұхамед оның да өз пайдасына шешілеріне күмәнданған жоқ. Өзі қылыш суырған күні Сейтектің екі ортаға суық сөз тастағанын қайдан білсін... Айтылмай қалған, айтқанмен мән шықпас бір іс — Бұхар жайы еді. Екі ортада қазақтың кең даласы жатса да, Орта Азия мен Сібір ежелден етене. Аңшы, балықшы көшпелі халыққа отырықшы жұрт қолынан шыққан тұтыну тауарлары керек. Ал отырықшы жұрт өзі өндірген құралдарды өткізуге, қымбат аң терісіне, шикі затқа зәру. Үргеніш пен Хиуадан, Самарқан мен Балхтан бері тынымсыз шұбалған керуен ежелгі көш жолы арқылы қазақ даласын қақ жарып өтетін. Жай ғана өтпейді. Жолай сауда жасай жүреді. Шымға мен Ескерде, Яулы-тұра мен Тархан-қалада ашылған шулы базарларда тек өз өлкелеріндегі дүниені ғана емес, жолдағы жұрттың да базарға түсер барын артып, айдап әкелетін.
Кейбір бай да іскер саудагерлер қиыс жатқан шынмашын, арыдағы үндіден, іргедегі қалмақтан керуен тартып, жинап келген қымбат мүлік дүниелерді Қазанға, іргелес орыс қалаларына жеткізетін делдал қызметін атқаратын. Екі жаққа ғана емес, барлық жұртқа пайдалы іс. Сондықтан соғыс күндерінің өзінде керуенші саудагерлер қысым көрмейтін. Тіпті, соғысқалы жатқан екі әскерді кезек аралап, соңдарынан ере жүріп сауда жасай беретін. Сақара жұртының түсінігінде « керуен талау » — кісі өлтіргеннен ауыр күнә саналатын. Алайда, соңғы жиырма жылда ежелгі керуен жолдары қаңырап қалған. Бұқар хандығы мен Қазақ Ордасы арасында соғыс басталысымен-ақ Абдолла хан көшпенділердің тынысын тарылтып, ең қажет дүниелердің өзіне тарықтырып қою мақсатында қазақ даласына еркін керуен тартуға, қайда, қандай жағдайда болмасын олармен сауда жасауға тиым салған. Бірақ Сібірмен қатынас тоқталмаған. Жоңғарды жүлгелеп барып, Зайсан-норға жетіп, одан Ертісті құлдап Ескерге түсетін жаңа жол ашылды. Абдолланың одақтасы Көшім ханның қажеті осылай өтелетін. Достық — саудамен ғана шектелмеген. Абдолла Сыр бойын ойрандауға шыққанда Көшім Есілге шапты.
Қаруы мал, әскері көп Абдолла қаншама қаланы қолға түсіріп, үлкен жеңіске жеткенде Көшім жазғы жайлауда талқаны шығып, Ескерге азып-тозып, әрең жетіп еді. Өзін дін жолындағы күрескер, ғазы санайтын Сібір ханы Москваға жазған хатында қаныпезер қазақтардың өзін қаншама күйзеліске ұшыратқанын айтқан, Абдоллаға жолдаған сәлемінде жалынып әскер сұраған. Бірақ көршілерімен қырғи-қабақ Көшімді алыстағы Абдолла хан сақтап қала алмады. Ақыр түбінде биліктен тайған. Ал Абдоллаға бәрібір еді. Қаукары кеткен хан — қарақшыдан қадірсіз. Бүкіл Ібір-Сібір жұртына тор жайған, әр қалада қымбат мүлікті қоймалары бар бұқаралық бай саудагерлер бүлікке бейім Көшімнің қарасы батуын көбірек тілеген, төңірегімен тегіс бейбіт отырғысы келетін Сейтектің Ескерді алуына көп үлес қосқан. Айналма, алыс болса да қажетті жол қайта жанданды. Қазақ сұлтаны Ескерде отырған күндердің бірінде Бұхардан жетпіс түйелі үлкен керуен келіп жетті. Керуен басы қалаға кіріп, Сейтек бекке тарту-таралғы жасап, саудаға рұқсат алып шығысымен-ақ Ескердің етегіндегі ойпаңға ұзыннан-ұзақ соза, түйелерін шөгеріп тастаған саудагерлер қолма-қол іске кірісті. Шөбі тозаң тартып, сола бастаған кең жайылма әп-сәтте жағалай тігілген сары, жасыл, қызыл шатырға, шатыр алдына тартылған әр түсті тауарға толып кетті.
Қызыл ала масаты кілемдер көздің жауын алады. Ақ дабы, сарғыш бөзден қырмызы жібек, қымбат қасабыға дейінгі мата атаулы түгел бар. Оюлы, судыр шапандар, түрлі-түсті мақпал шалбарлар, атлас жейде, торғын көйлек, қызыл шымылдық, көк ала дастарқан... Қап-қап өрік, мейіз, құрма, алма сияқты кептірілген жемістер. Енді бір шетте қазан, ошақ, шөңке, пышақ дегендей, шаруашылыққа қажетті дүниелер. Шай, бұрыш, шекер іспетті, ертегі елдерінде ғана шығатын, басқа тарапта байлықтың, сән-салтанаттың белгісі саналатын нәрселер мен әр түрлі дәрулі шөптер. Садақ, қылыш ілініп, сауыттар саудыраған қару-жарақ базары өз алдына. Әуелде базарға қала жұрты құйылған. Ұзамай, төңіректен аттылы, жаяу әр түрлі киімді, әр түрлі тайпа мен қоныс өкілдері жекелеп те, топ-тобымен де ағыла бастады. Керуен — сирек қонақ, базар — жалпы жұртқа ортақ мейрам. Қеруен жолын қарауылдап жүретін халық кім келе жатқанын, қандай және қанша дүние келе жатқанын тым құрыса бірер күн бұрын біліп отыратын. Күн түстен аумай-ақ Ескердің етегі құмырсқаның илеуіндей қайнады. Асыл-ханыммен бірге Ай-Шешек-бегім де базарлап қайтқан.
Сейтектің бәйбішесі таяқ тастам жерге жүруге қаншама әзірленіп, ақ бас атан қомдатып, балахана артқызып, басын бір қызға жетектетіп, артынан екі жігітке айдатып, алдына: « Сәулетті сұлу Асыл-ханымға жол беріңдер! Сейтек бидің бәйбішесі, қазақ ханының қызы Асыл-ханым келе жатыр! » — деп, әр аттаған сайын кақсап отырған жаршы салып, желекті шатыр ішінде барған. Әпкесімен қатар атқа мінген, беті де ашық, қасында қарулы жалғыз жандар ғана бар Ай-Шешек әуелде қызықтай қарап, артынан шыдай алмай, ішін басып күлген де, қорғаннан шығысымен, тебініп жіберіп, ойға қарай еміне шапқан. Базарға жақындағанда ғана ат басын тартып, арттағы әпкесіне көлденеңдей күтіп тұрған. Базар шетіне ілінер-ілінбесте алдан жүгіріп шыққан керуен басы түйенің бұйдасына жармасады. Ақбас атан аузынан жынын шаша, ырғатыла тізерлеп, әрең шөккенде, бетін пәренжі жапқан, етегі төгілген қамқа көйлек, қымбат камзол киген, өне-бойы толған алтын теңге, сәулетті сұлу Асыл-ханым балаханадан түседі. Ай-Шешектің атының шаужайына да басында дағарадан көк сәлдесі бар, ала шапанды семіз саудагер жармасқан.
Беті ашық, киім киісі бөтен, ең бастысы, атқа мінісі де, ерге отырысы да сөлекет көрінгенмен, қол қусырып құлдық ұрады. Сол сәтінде-ақ бүкіл керуен бұл әдепсіз, бірақ ғажайып сұлу келіншек — қазақ ханы қаныпезер Тәуекелдің өз келіні, әлдебір күмәнді іспен Ескерге келіп жатқан Ораз-Мұхамед сұлтанның жалғыз қатыны екендігін біледі. Қалада бұлардан басқа да бірталай қазақ барынан хабарланады. Базар ішінен танып, ымдап бір-біріне көрсете бастайды. Сол сәтінде-ақ қазақтармен сауда тоқталады. Ай-Шешек іздемеген қымбатын тауып, риза болып қайтты. Бұқар саудагерлерінен емес, терістік тараптан келген аңшы естектерден. Балық терісінен тігілген көйлек. Бүрмелі жағасы мен жеңі де, желекті етегі де сусармен жұрындалған. Ұзыншақ, әлденендей әшекей салынған түймелері — моржы сүйек. Қоңырқай түсті көйлектің алдыңғы өңірі мен қатар артқы өңірі де түрлі-түсті тарамыс жіппен оюлап өрнектелген екен. Мақпалдай төгіліп, былбырап тұрған көйлекті көргенде Ораз-Мұхамед тағы саналатын аңшы халықтың шеберлігіне қайран қалды. Ай-Шешек Көшек сұлтанға арнап алған екінші бір дүние — сүйек масақты он шақты оқ пен күрең қынаға боялған кішкентай, доғал жаққа да қызыға қараған. Бұл да естектердің қолынан шыққан нәрсе.
Адырнасын шертіп көріп еді, әжептеуір қатты екен. Ілдіргелі, сарғыш жебелер де өткір. Қоян, қасқыр сияқты аңдар түгілі, сауыт-саймансыз адамның өзі үшін қатер сияқты. Қайткенде де өзгеше нәрсе, жақсы базарлық. Керуен жайына қаныққан соң сұлтан өзінің аламандарына хан қоймасынан кымбат терілер бергізді, тіпті жетектегі аттарын сатуға да рұқсат еткен. Алалық туралы күңкілге назар аудармады. Жігіттерде саудаға салар қымбат ештеңе жок, ал керуенге керегі — алтын, күміс, алтын күмістен де жоғары бағаланар ұлпа терілер. Ертеңіне күн көтеріле, базар әбден қызған кезде өзі де барған. Үлкен жанжал үстінен түсті. Гүжілдеген дауыстар, опыр-топыр жұрт. Әзір қылыш сілтеуге жетпепті, бірақ қып-қызыл төбелес енді болмаса өртке айналар түрі бар. Ораз-Мұхамедтің қасындағы Манақ батыр бастаған он шақты жасауыл оңды-солды қамшылап, тез тарқатты. Жағаласқан, жұдырықтасқан жұрттың бәрі айырылғанда ұйпалақтың астынан екі адам шыққан. Әрең ажыратты. Бірі — мұрны қанаған, бетінде тебіндеген түгі бар, жеңсіз бектер сауыт киген жас қазақ. Екіншісі — аузынан қан түкірген, қызыл мақпал шапанының жағасы жыртылған, басындағы ақ сәлдесі қисайып кеткен орта жастардағы қара мұрт, дөңгелек сақал суық жүзді саудагер.
Мұрныңды қанатқанша, бауыздалып өлсеңші! Жерден жапырақ жұлып, қанын сүртінді. Жыртылған шапанына сонда ғана көзі түссе керек, даусы оқыс шықты. Көзіңні көр қылам, қозақ!.. Содан соң мен, есік көрсе де үлбіреп тұр екен, байлық басы — ақ жаулық деп... жігіттер барын қосатын болып... — Шірік неме! Қалың беруге шамаң жетпесе, жауға аттан. Алып кел, қалмақтың бұла өскен қиғаш қасын! Қатын төресі сол! Аламанды тұқыртып тастап, саудагерге шұқшиды: — Ал, бай-еке, біздің жігіт алғысы келген екен, сен неге одыраңдадың? Ал, дін мұсылман баласы, сендер не айтасыңдар, — деді, төбелеске араласқаны бар, жанжал тарқай келгені бар, біраз топ құрап қалған, үстеріне көк ала, қызыл ала қымбат шапан киіп, бастарына дағарадай ақ, жасыл сәлделер тартқан, жуан қарын қартаңы да, құрсақсыз жасы да бар, көбі жер ортасындағы өңшең қара мұрт, қоңыр өңді, тығыз денелі жұртқа қарап. Алға ұзын, дөңгелек сақалын қызыл қынаға бояған еңгезердей саудагер шықты.
Атасы күн нұрынан жаралған сәулетті сұлтан хазірет Ораз-Мұхамед бин Ондан сұлтан бин Шығай хан бин Жәдік хан бин Әз-Жәнібек хан бин... бин... Ұрыс хан... ақырында бин Жошы хан бин Шыңғыс хан! Ислам падшах Тәуекел ханның інісі! Керуен басы екі қолын айқастыра кеудесіне қойып, басын иді. Сайыпқыран Ораз-Мұхамед сұлтан!.. Керуен басы әміршісінің ата-тегінен өзі де жаңыла жаздаған Манақ батырға кекете, мысқылдай қарады да, ат үстінде салғырт отырған сұлтанға жанарын тіктеді. Тебініп жіберіп, атын бір-ақ қарғытып, керуен басының қасына жетіп келді. Шап еткізіп, ұзын сақалдан алған. Сақалың қанға боялмай тұрғанда шөк. Күні ертең сенің арам ханың Абдолланың өзі бас ұрады менің сұлтаныма! ІІІөк!! Көрмеге ілінген қалқанға ма, дулығаға ма, әлдекімнің қаруы соғылса керек. Даңғыр еткен дыбыс шықты. Артта қоқырайып тұрған саудагерлер тегіс жапырыла құлаған. Әлде қорықты ма, әлде сұлтанға бас ұрғаны ма, иегі шошайып, көзі шарасынан шығып кеткен керуен басы да, буыны босап, тізесі бүгіліп бара жатты. Ат бауырына сылқ құлағанда бес-алты тал қызыл сақал Манақтың қолында қалған.
Саусағын жеркене сілкіп, содан соң үрлеп, тізгінін тарта кері шегінді. Есі шыққан керуен басы жорғалап келіп, сұлтанның атының аяғын құшпақ еді, бұрын мұндайды көрмеген Азбан-Сұр тапырақтай үркіп, орнында тұрмады, тіпті, сәждаға бас қойғандай, шөкелеп жатқан саудагердің өзін басып кете жаздаған. Сұлтан кешірім қабылдап, уәж тыңдап жатпады. Тек саудагерлерді тұрғызып алып, әуелгі жанжалға сылтау болған кәнизакты көрсетуге бұйырған. Керуен басы иек қағысымен, манағы дөңгелек сақал қара мұрт масаты кілем, түрлі-түсті ою, өрнекті қызыл, жасыл қымбат маталар жайылған сөренің артындағы кішкентай, жатаған сары шатырдан нәзік денелі, кеудесі толық, он үш-он төрт жасар қара торы қызды жетектеп алып шықты. Сұлтанға көзін төңкере қарап, мойнындағы теңгелері сылдыр-сылдыр етіп тәжім жасаған. Осы кезде қала қақпасының сыртындағы жар жиегінен, әлде жанжал жайынан хабарланды ма, әлде базарды барлауға шыққаны ма, шашақты мауыты кежімді, қымбат ер-тұрманды шұбар атының басын ойға қарай еркін жіберген Қадырғали бек те көрінді. Топқа жақындағанда аяңға көшіп, сұлтанның арт жағынан келіп тізгін тартты. Саудагер кеудесіне қолын қойып, басын шайқаған. Жөн-ақ. Сатамысың. Көзі жайнап тұр екен, опа бермес.
Жоқ, — деді содан соң, өзіне жалт қараған қыздың жанарына шыдамай.— Қыз сұлу. Ойнап тұр-ау, не керек. Тек шаруа соңындағы, ат үстіндегі адамға... маған... маңдайға сыймайды ғой... — Сұлтан, өзіңе лайық! Зорлыққа салып, арзанға әкете ме деп қауіптеніп тұрған саудагер қуанып кетті. Пұлы кәм. Беш қырық бұлғын... — Хан, гәремнің юлдызы болмыш, — деді керуен басы да саудаға араласып. Мұсылман, — деді керуен басы.— Билейді. Өлең салады. Гүл-Бахыт! Ораз-Мұхамед өзінің ұлыс бегіне таңырқай қараған. Гүл-Бахыт. Һәммәсін алың йігітлерге берің, хан. Бұл кезде әбден ес жиған керуен басы екі қолын тағы да кеудесіне қойып, әлде таңырқаған, әлде ант ішкен кейіпте бас шайқады. Керуен басы мына жосықсыз сұраққа қайран қалғандай екі қолын жайған. Керуен басы берісе қоймаған. Жүмлә мұсылман кабиласы... — Жарар. Әйел ісі — шариғаттан тыс екен. Ал арткы шатырларда кісендеулі тұрған қазақтар ше? Бұл сөз керуен басыға төбеден ұрғандай әсер етті. Шошынса да тез бой жиып, сазбеттене қалды. Һинди.
Афған... — Найсап!.. — деді Қадырғали керуен басыға кіжініп.— Дін исләм жұртында пайғамбардың үмметін қорлап, дін қарындасын кұлдыққа сатып дүние малын жиған күнәкәр пенде! Табаныңнан таспа тілгізіп, басыңды Ескердің мұнарасына шанышқызам... Сұлтан ием, керуеншілер жиырма шақты құл айдап келді деп естігем. Кеше сатуға шығарыпты да, ізінше қайтадан шатырға қамапты. Бүгін мүлде керсетпеген. Содан соң... — Дауысын баяулатып, сұлтанға қарай еміне, сыбырлай сөйледі, — біздің жігіттер бар шығар деп сезіктеніп едім, енді күмәнім жоқ — Керуен басыға қайта бұрылды. Сол сәтінде-ақ керуен басы және топ ішіндегі бірнеше саудагер сүріне-қабына, жорғалай басып, арт жақта тұрған үлкен ала шатырға беттеді. Шатырдан шұбыра шығып, базар алаңына қарай жүрген жиырма шақты тұтқынның түр-тұлғасы шынында да ала-құла екен. Шолақ айдарлы, қиық көз қалмақ та, танакөз кауға сақал, қоңқақ мұрын, қара мұрт — белгісіз халық өкілдері де бар. Көбінің кеудесі жалаңаш, бұттарында ғана өрім-өрім лыпа. Тегіс кісенді. Бәрінің де қолында бұғау. Төмен қарап, кісендерін салдырата, сүйретіле басып келеді. Үміттері кесілген тірі өліктер.
Кенет, базар алаңына іліне бергенде, алдыңғы жақта келе жатқан, мойны қылқиған, арық қара жәсір аңырай дауыстап қоя берді: — Ойбай, бауыре-ем! Сендерді де көретін күн болады екен! Кісенін салдыратып алға ұмтыла бере сүрініп жығылды. Орнынан тұра беріп тағы да жығылған. Қасындағы кеуделі, жалаңаш бұлшық еттері арса-арса, иығы кақпақтай, көптен алынбаған төбе шаштары кірпінің түгіндей тікірейген, суық жүзді, зор денелі еркек сүйеп тұрғызды. Абыройыңды сақта! Тар кісен тұсаған қысқа адымын жеделдете алып, жолдасын қолынан сүйреген қалпы, ілгері озды. Топ алдына жете бере, кісендері салдырап, екі қолын айқастырып тағзым етті. Сұлтанға сонда ғана көзі түскен. Жә, бақыл айтар кез өтті. Артта, шатыр ішінде тағы да үш жігіт қалды. Бірі — ауру, әл үстінде... Ораз-Мұхамедтің жүрегі суып кеткен. Жара жазылды, жан тыным тапқан жоқ... — Сұлтан ием, керуен қоныстан шыққалы ай жарым болыпты, дүрбелең басталғанын біледі, баска хабар жоқ, — деді Ораз-Мұхамедтің көкейіндегі қауіпті таныған Қадырғали. Ораз-Мұхамед иек қағысымен бұғаудан босаған Қабан бастаған бес-алты аламан жел кернеп, күмпиіп тұрған ала шатырға ұмтылды.
Дауыс салмағанымен, бірнешеуі жылап шықты. Таяқ өтіп, жаяу жүрген жол азабынан, аштықтан арып-аршыған дімкәс жігіт азат болар сәттен бұрын, осы жаңа ғана көз жұмыпты. Қалған екеуі өз аяғымен жүріп келді. Біра қ жігіттер кісен қажап, қан қатқан, жұлығы сыдырылған жыртық кебісті арық аяғын алға салып, қаумалай көтеріп, өлікті де жеткізген. Жалба-жұлба, бірақ жүздері жайнаң қаққан тірі төртеу, өз келесіне барып қосылды. Әуелде тағдырлас жолдастарының бұғаудан оңай құтылғанына таңырқай қарап қалған тұтқындар басыбайлы барлық жұртты азат етер жарылқаушы табылды деп ұқса керек. Алдымен біреуі үзіле күбірледі. Кәлимаға тілін келтіріп көрмек еді, бірінің сөзін бірі қайталап, бәрі де зарлап тұр. Тіпті, қиық көз, қара қалмақтың өзі пайғамбардың атын ауызға алды. Тұтқындар шулай бастағанда, іс біржола насырға шапқанын аңдаған саудагерлер де тегіс жамырай сарнап қоя берген. Тегіс Ораз-Мұхамедтің алдына жығылып ғарыз айта бастаған. Базар алаңы қой жамыраған кешкі қазақ ауылындай азан-қазан болды. Ақыры, жәсірлерді қол шапақтап Қадырғали, саудагерлерді зеки ұрсып Манақ батыр тоқтатқан соң, Ораз-Мұхамед қайтпек керек дегендей, көпті көрген ұлыс бегіне қараған.
Содан соң, саудагерлерге қарап, даусын көтерді. Ораз-Мұхамед жаза турасында ойламап еді. Әлде зәрелері ұшып, дымдары бітіп қалды ма, әлде қайтсек те пәледен қашып құтыла алмаспыз деп қасарысты ма — тегіс етпеттей жығылған, үнсіз тынып, жер бауырлап қалған саудагерлерге қарады. Жаңа ғана кекірт мінез көрсетіп, тіпті, өзін сұлтан деп атауға арланған керуеншілердің сәждаға құлағандай мына жатысы күлкілі көрінген. Амалсыз жымиып еді: — Ісләмнің шам шырағы, Сүлеймендей дана, Наушаруандай ғадыл, Ескендірдей сайыпқыран Ораз-Мұхамед сұлтан өзінің күнәкәр құлдарын бір мәрте кешті! Сөлбірейіп керуен басы ғана орнынан көтерілді. Қалған жұрт жата берген. Ал қазір алыста қалған қатын-баланың көз жасын көре, сұлтан ием сендерге кеңшілік жасап отыр. Мейірман, мархаматты, шафқатты Ораз-Мұхамед сұлтанның рахымымен азапты ажалдан құтылғандарыңды керуен тартқан жерлеріңдегі жұртқа тегіс жария етіп жүретіндерің хақ. Жарайды, сұлтан — жомарт, ат — өзімізден. Қане! Қимылда! Жігіттер, қысылмаңдар. Бұқар садағы, қорасан қылышы — жеңісті соғыстан соң ғана қолға түсер қымбат қару.
Төрт жігітке қажет жабдықты өзінің кәсіптес серіктеріне бөліп тапсырып жатқан керуен басының құлағы мұндай сақ болар ма, етегіне оратыла жығылып, елбірей қайта тұрып, ат үстіндегі сұлтанның аяғын құшты. Қазанның түбін жалаған аш төбеттей, жасыл сақтиян етік ті сүйіп, өліп барады. Тілі де түзелген екен, самбырлай сөйлеп, жалынып жатыр. Жалған, жалған айтады! Һәммәсі — кәпір, қарақшы. Мынау — Кафиристан уалаятынан. Мынау — афғанлы түгіл… афғанлы емес, мынау — зәңги, харам кісі... — Бар, бар, — деді Манақ батыр керуен басыны жасқап. Кімнің кәпір, кімнің кәпір емесін сұлтан ием өзі де таниды. Аулақ! Бірақ керуен хұқығы бар. Онсыз да зорлық жасадық, ендігіміз тонау болды... Жаңа ғана зағип халде тұрған төрт жігіт тегіс серек-серек ат мініп, сауыт-сайман киініп, қымбат қару асынып, жайнап шыға келгенде, қалған тұтқын өздерінің талайсыз тағдырына біржола көніп, қожаларының қабақ астынан ата қараған ызбарлы көздерінен ығып, тегіс бүрісіп, бейшара кейіпке түскен. Аз күн қосақтала айдалып, қиындықта жолдас болып қалған жігіттер тегіс босады. Бірақ кімнің қайғысын кім көтергендей заман.
Жат жерде жапамен көз жұмған бауырларының өлігін өңгеріп, қалған кембағал қауымға ат құйрығын беріп, өз тобымен жөнеле берген. Ақыры, әудем жер ұзағанда артына қайрыла қараған Қабан шыдамады. Туырлығы — киіз, баққаны — жылқы мен қой, сусыны — қымыз, тамағы — ет, қандас туыс емей немене. Ораз-Мұхамед те езу тартқан. Топтан сыпырыла шыққан төртеу керуенге қарай қайта шоқытты. Сұлтан мен бек бастаған қалған топ таңырқай ошарылған. Қабан базарға барысымен аттан түсті. Үстіндегі сауытын сыпырып, саудагердің алдына қойған. Содан соң қалған үшеуі де көбелерін шешкен. Тағы да саудаласып, бастарындағы дулығаны, белдеріндегі белбеуді... жалғыз жейде мен жалаң қылыштан басқа бойда бар қару, киімді тегіс тастады. Көп пұл. Барлық тұтқынды бір-ақ сатып алды ма деп еді. Саудагерлер қарысып, он есе қымбат сұрапты. Бар байлығынан арылған төрт жігіт арттарына айдарлары жалп-жалп еткен, жартылай жалаңаш екі қалмақты мінгестіріп, арындай шауып, топқа келіп қосылды. Осы кезде күнұзаққа жүзі жылымаған Манақ батыр жұртты тегіс күлдіріп еді: — Манағы қыздарды қайттік? Қадырғали бек қолын сілтеді, — Ел-елдің заңы басқа иттері қарақасқа. Иә.
Ел-елдің заңы басқа. Саудагерлер қауымының заңы мүлде бөтен. Жаңа ғана, алыс-беріс тоқтап, күнәқарлар кешірім, тұтқындар азаттық алған соң, Кадырғали екі жақтың басын қосып, мәмле сөзін айтқан. Керуенші ағайындардың өз хандары Абдоллаға адалдығы — мақтарлық, абзал, игі қасиет. Бұхар мен Қазақ Ордасының көптен соғыс жағдайында тұрғаны ақиқат, ал қазір соғысып та жатуы мүмкін. Алайда керуен тартушы адам хорасандық та, хазарейлік те, қазақ та, ноғай да емес — саудагер. Оның пірі — пұл, ұраны — тиімді сауда. Кім мал ұсынса, дүние соныкі. Тек адал бағасына келіс, базар нарқын бұзба. Осы қалыптасқан рәсімнің сақталуын қатты ескерткен. Оң-солын жаңа танығандай болған саудагерлер шулай жамырап, жерге бас ұра мақұлдаған. Қазақтардың ұғымынша, керуеншілер лайықты жазаға тартылмай, жорасыз шығынға ұшырамай, оңай құтылды. Тек сұлтанмен қалай сөйлесуді білмеген бейбастақтығына орай, керуен басының табанына үш тоғыз таяқ соғылған-ды. Ертеңіне тацертең базар алаңы — тып-типыл, иен болып шыққан. Керуен түн жамыла түп көтеріліп, іргедегі Тобольскіге барып кіріпті. Жай кірмеген, жылай кірген.
Қазақтардың қанішерлігі, тонауға, зорлыққа бейімдігі, мұнда тегін келіп жатпағаны туралы сөздер Сейтектің жансызы арқылы түскен ақпарды толықтырған. Воевода Данило Чулков Сейтектің сезікті, мүлде түсініксіз мінезінің астарын жаңа ұққандай болған. Үлкен ұрысқа әзірленді. Ал керуеншілерді стрелецтер жасағының панасында одан ары — Түменге өткізген. Ізінше Ескерден жаушылар келді. Бітімге, келіссөзге шақырыпты. Воевода « алдамшы татарлардың » әдепкі қулығына балады. Бірақ жаушыларды жылы қабылдаған. Сібір бегі Сейтекке, қазақ сұлтаны Ораз-Мұхамедке және қарашы Қадырғали бекке арнап аздаған тарту-таралғы жіберді. Кездесуге әзір екенін білдірген. Әйтсе де, дұшпанының аңысын аңдап, өз тарапынан ешқандай нақты ұсыныс жасамаған. VI тарау САЯТТА Әйелдер жағы — Асыл-ханым әпкесіндей әлем-жәлемге үйір болмағанымен, сән түзеуді, салтанат құруды ұнататын Ай-Шешек-бегім ғана емес, заманында барлықтың да, байлықтың да тұнығын шайқаған, енді ештеңеге елең етпейтін байырқалы Әз-ханым әженің өзі де Ібір-Сібір әміршілерінің қазынасын мейлінше қызықтаған еді.
Қара кіс, қоңыр бұлғын, қызыл сусар, сұр тиін терілері — сақарада, сақарада ғана емес, күн ұясынан түн түнегіне дейінгі кең әлемнің ешбір түкпірінде кездеспейтін, ерекше қастерлі байлық, жай ғана байлық емес, әдепкі сән-салтанат бұйымы емес, тектілік, бекзаттық, біліктілік белгісіндей. Тек Ібір-Сібір өлкесінде ғана өнетін, көзге көрік, қолға ұлпа, түктері құлпыра ойнаған, кымбат, мамық терілер — жарасты киім емес, жанды тұмар тәрізді. Ұзатып әкелген қыздарының киті ретінде де, құрметті мейман, қадірмен туысқа тәбәрік ретінде де сый-сияпатты көп көрген. Әуелгі қызық басылып, біршама тояттап, енді қайтар күнге асыққан. Ораз-Мұхамед те қазақтар « көздің құрты, көңілдің дерті » дейтін асылдың бірінің үстінен шығып еді. Қабағының астынан ұрлана, от тастай қараған, ертеңіне керуенмен бірге жол асып кете барған бұқар сұлуы емес, әрине. Қаласа, сол сәтінде сыйға да, сатып та ала алатын еді. Қоңыр өңді, келте мұрынды, жанарында жасырын сыр тұнған, әлдеқайда, алыс шетте қалған, ұмытылуға айналған Ділшат-сұлтанымды еске түсірген естек қыздары да емес.
Бейберекет тірлік, ауыр әсерге толы күндізден соңғы, жаны тыныстап, тәні рахат табатын мазаң кештердің бірінде, бауырына басын тыға, аймалай құшақтап жатып, үзіле сыбырлаған, үлкен қуаныш — сәби сүю елесі барын айтқан, сол күннен бастап өзін оңаша қалдырған Ай-Шешек-бегім де емес. Әйел емес, дүние емес. Қыран құс. Ібір-Сібір — өзінің қымбат аңдарымен қатар, қыран құстарымен де әлемге әйгі өлке. Оң ханның тірі қалып, жаңа патшалық құрған ұлдары ата жауы Шыңғысқа қыран құс тартып, мейірімге жетіпті деген аңыз бар. Қаһарлы Шыңғыс тұсында да, одан соңғы, Жошы ұлысының дәуірі жүрген кездерде де Ібір-Сібір, онымен жалғас, түнек түбіндегі елдер хан ордасының саят ісін жабдықтайтын қазыналы өңірге айналды. Сібірде ұсталған құстар қолдан қолға өтіп, Хорезмге, Иранға кетеді, орыс князьдеріне, батыс корольдеріне жетеді. Батыс жұрттарында саятшылық тек әмірлерге ғана лайық, олардың бақ-салтанатын асырар, атақ-абыройын көтерер өзгеше өнер деп танылады. Ал орыс патшалары қара бұқара түгілі, сарай төңірегіндегі шонжарлардың өзіне саятшылық құруға тыйым салады. Патшаның құсханасынан тысқары жерде қыран қайырып, саят құрған адам өлім жазасына кесілсін деген арнайы жарлық шығады.
Қазақ арасында қасқыр, түлкі алар мұзбалақ бүркіт те, үйрек-қазға ұшар қара лашын да, қоянға түсер көк қаршыға да бар. Алайда, ұясын терістікке салатын, әрлі-берлі кесіп өткенімен, кең далада жем іліп, байыз таба бермейтін сұңқар текті бидайық пен тұйғын, тіпті, хан сарайы, сұлтан ордасында сирек ұшырасады. Ібір-Сібір жұртының билігін — Көшім, Бұқардың тізгінін — Абдолла алғаннан бері, түстіктен керуен жүруі тоқталып, терістіктен ұлпа терілер ғана емес, қыран құстардың да келуі тиылған. Бүркіт аңшылығы, қаршыға саятынан басқаны көрмеген Ораз-Мұхамед Сейтектің құсханасындағы тұйғын мен бидайықтарға таңырқай қараған. Рас, сұңқарлардың біразының сыны кетіп қалған екен. Балақ жүндері өскен, толық түлемегендері де бар. Тіпті, көбінің қанат қауырсындары сынған, күйсіздіктен әбден арыған. Сонда да ішегін тарта таңырқады. Сұңқарлардың қай-қайсысы да лашын түгілі, қаршығаның өзінен үлкен. Бүркітке жете қабыл. Сұлу ғана емес, сымбатты ғана емес, айдынды, асқақ. Әсіресе Сейтекке естек бектерінің бірі әкеп тартқан ұябасар тұйғыннан көз айыра алмады. Имек тұмсығы, добал аяғы қып-қызыл, тікенектей өткір, қайратты шеңгелі көгілжім. Қалған денесі қардай аппақ.
Қызғылтым қабағын қақпай, қоңырқай көзін төңкере, шекесінен қарағанда сұлтанның іші ұйпа-тұйпа болып кетті. Қардаштан аяйтын пұл юқ. Алың! Ораз-Мұхамед Ескердің қақпасынан аттап кіргелі тұңғыш рет Сейтекке мейірлене қарады. Ит арқасы қиянға шыққан сергелдең жүрістің, неше күнгі өнімсіз тірліктің тәлеуі тегіс өтелгендей көрінген. Сараң, жай ғана сараң емес, қалыңға тиесілі әрбір тері үшін сонша саудаласқан сімтік жездесінің мұндай мырзалығына әрі қайран қалған, әрі мейлінше риза болған Ораз-Мұхамед өзін ұстай алмады. Бидайықтың басы ал қызыл екен; мойны, арқасы мен қанаты да өрт шалғандай, құлпыра ойнап тұр, Тұмсығы, аяғы сұрғылт қоңыр түсті. Тұяғы қап-қара. Саятбегі томағасын сыпырып еді, Долы Қызыл бейтаныс жандарға қап-қара көзін қадап, мойнын кегжите, шікірейе қарады да, дүрдие қомданып, қанатын қақты. Алау от лапылдап жанғандай, тұғыр үсті желпіне толқып, әлем-жәлем болып кетті. Мұндай ақ тұйғын мен қызыл бидайық түріктің қондыгері мен қызылбастың шахында да жоқ!.. Ораз-Мұхамед ұлыс бегін, ұлыс бегін ғана емес, сумұрын Сейтекті қоса құшақтай жаздап барып, әрең іркілді.
Қарағайдан қиып жасалған, абажадай терезелері ашық, қоңыр салқын құсхана саңғырықтан, сыдырыла көгерген сүйек, шіріген ет иісінен сасық әрі адам айтқысыз лас екенін сонда ғана аңдады. Басқа сұңқарларға, қаршыға мен лашынға, бұл жақта сирек болғанымен, сақарада екінің бірінде бар бүркітке қарағысы да келмеді. Тезінен арнайы шатыр құруға, қасиетті екі қыран — Ақ Жебе мен Долы Қызылды алып шығып, жеке күтуге жарлық берді. Саятқа — тезірек қызық көруге асыққан. Саятшылықтан сырт болғанымен, заманында талай қыранды көзінен өткерген Әз-ханым әже де сұқтанып: « Бәрекелді, балам, құс емес, пері екен! Хан ағаңа тартатының қайсысы? Әйтсе де, сыр бермей: « Екеуі қарайлас, қалағанын алады ғой », — деген. Сұлтан асыққанымен, саят күні созылыңқырап кетті. Әуелде Ескер бектерімен келісім, іс жайы бөгеген. Содан соң Тобольскіден хабар күту қажет болды. Ең бастысы — күйі қашқан құстарды қайыру, бабына түсіру керек еді. Бұл екі ортада шілде бітіп, қыркүйек басталған.Әуелі шаһар үстінен сымпылдай ұшып, топ шүрегей өтті. Содан соң жапырлай ұшқан үйрек, қаздар көрінді. Үшкілдене тізіліп тырналар қалқыды.
Әлдеқайдан, биік, заңғар аспан төсінен сыңси созылған аққу үні де жеткен. Жігіттер де дегбірден айырыла бастаған-ды. Аптаға балаған сапар — айға созылды. Әуелде жеріп, қашқан сиыр етінің өзі сыйлы асқа айналды. Ең бастысы — қорған ішіндегі, қапасқа қамалғандай, тар өмір титыққа жеткен. Азғана әскер жергілікті жарлы халық үшін де ауыр салғырт әкелген. Ескердегі қарашы бектер өздері тілеп алған бауырларынан мүмкіндігінше тезірек құтылуды, дау-дамай, шатақсыз, араздаспай айрылысу жөнін ойластыра бастаған. Бәрі жиылып, Сейтекке салмақ салып еді. Орнағанына жылдан асқан, әлі аспанға мезгілсіз бір оқ атып, Ескерге қарай артық бір қадам баспаған көршілермен келісті тездетуге шақырған. Тобольск воеводасы жақсы емеурін танытқанда өшкені жанып, өлгені тірілгендей қуанысты. Алайда, тұлдырсыз, тиянақсыз сөзге байлау табу қажет-ті. Қарашы бектер мен мырзалар кеселді түйіннің шешілер күні — саят деп білген. Үлкен мерекеге асығыс дайындала бастады. Алда — ай бойы жемде, бағымда тұрып, дом болып семіре жараған Азбан-Сұрға алшия мінген Ораз-Мұхамед пен жуас, жүрісі жайлы күрең жорға үстінде қонақтап, қолапайсыз отырған Сейтек. Артта — Қадырғали және басқа қарашы бектер мен мырзалар.
Сұлтан мен бек бастаған алдыңғы топ еміне етекке түскенде, артта қақпа әлі жабылмаған еді. Сұлтан — нөкерсіз, бек — қосшысыз болмас. Қақпадан алдымен Манақ батыр бастаған жүз қаралы аламан, содан соң ноғайдан, татардан, естектен жиналған үш жүздей құрама әскер шықты. Қалада сібірліктен — қорған мен мұнараларға ие жүз қаралы жасауыл, қазақтан — ханымдарға жандар ретінде, анада ғана тұтқыннан босаған, ес жиып, әлденіп қалған Қабан батыр бастаған төрт жігіт қана қалған. Күнделікті тіршілікте ғана емес, ел өміріне қатысты мәселелердің бәріне де белсене араласатын, қиын қыстау кезеңде қару алып, соғысқа да кірісіп кететін қазақ әйелдері тек « еркек кіндікке ғана лайық, киелі саятқа » кірісе алмайтын. Саятқа шыққан әскер тегіс жарақты. Манақ батырдың аз ғана қолы — түгел сауытты, дулығалы, қайқы қылыш асынып, ауыр садақ артынған. Аңсағай, шымыр, қысқа мойын аттар бірыңғай көк кежімді. Жорық пен соғыс күндерінен бір айырма — аламандар ұзын найза, дөңгелек қалқансыз, аттар көн құярсыз. Сібірліктер де барын киген, көбінің сауыт-сайманы келісті.
Алайда түр-тұлғаларынан ғана емес, қару-жарағынан, киімдерінің пішімінен, тіпті, атқа отырысынан бұл топ—әртүрлі тайпадан құралғаны танылатын. Ноғайлар — ши мойын, қамыс құлақ, серке сан сәйгүліктерге мінген, тегіс қарулы, өңдері суық; тобылдық, ертістік татарлар — жатаған, жағы жүнді, сирағы сом, белді аттарға мінген, қарулары әрқилы: бұқар садағы, қазақ қылышы, бараба қорамсағы бір кісінің бойынан табыла береді, кебінің сауыты көн; аз ғана естек өздерінің дөңгелек тері тондарын, келте төбе бастырғы тымақтарын киген, қысқа, қайқы қылыш байланып, доғал садақ асынған; бұхарлықтардың саны лердің ұрпағы, бұдан отыз жыл бұрын Көшіммен бірге келген сарбаздардың балалары, Сейтекті сағалаушы жалғыз-жарым жолбасар жігіттер — бұлар тегіс қымбат шапан киіп, асыл қару-жарақ асынған, аттары да әлем-жәлем. Әскердің соңын ала қаладан сәнді шатыр, әдемі ыдыс-аяқ тәрізді, сұлтан мен бектерге қажетті жабдықтар мен азық-түлік артылған, саба-саба қымыз бен күбі-күбі боза теңделген түйелер шықты. Сәлден соң қалың қарағай ішіне енген, шұбыра созылған саятшылар қосыны Ертісті құлдай, төмен жүрді. Жаңа қала мен екі аралықтағы көк шалғынды, Бие бау аталатын кең жазыққа шыққан.
Бір кезде хан ордасы тігілетін жазғы жайлау. Қырда, тіпті, қарағай жиегінде қуқыл тартқан шөп бұл тұста өз өңінен әлі арылмапты. Өткен жылдан бері аралыққа түсіп, жан баспаған жалпақ жайылма түгі қисаймай, құлпыра тусырылып тұр. Ұйыса иін тірескен көк шалғын аттың омырауын қаға, әрең айрылып, қинала жол бергендей. Тізгінін тежеген Ораз-Мұхамед қаншама заман бойы шаң жұтып, тар қала ішінде отырып, жарық күннен, жұпар ауадан махрұм қалғанын, Ертіс өңірінің кеңдігін, кеніш байлығын жаңа ғана аңдағандай. Басын изеп тастап, анда-санда сулығын тарта пысқырып, аршынды аяңға түскен Азбан-Сұр да арқасы жаңа кеңігендей, көк толқынды жапыра жүзіп келеді. Ат басын қалай іріксе де қатарынан қала берген Сейтекке көзі түскенде күліп жібере жаздады.
Алдан терең апан, оппа ор кездесіп, омақаса жығылармын дегендей, сол қолымен ердің қасынан ұстап алған, тізгіні мүлде бос қалыпты, күрең жорға шөп басын іле, жүре оттап келеді; оюлы тері қолғап киілген, тұғырдағы оң қол бірде алға еміне, бірде оң мен солға қисая, тиянақ таппай шайқалады, қолдағы болат тұмсық, томағалы сұр сұңқар анда-санда бір жалп етеді, бірде, құлай жаздап барып, еміне еңкейіп тыртысқанда бектің қызыл мақпал шапанының оқалы жеңіне саңғып жіберді. Сұлтан өз қолындағы Ақ Жебеге қараған. Ештеңе көрмегенімен, мойнын оңды-солды бұрып, жел лебін, жүріс ыңғайын пайымдағандай. Бірақ қимылсыз, байсал. Саятқа шыққанын кәміл сезінген қалыпта. Долы Қызыл — артта, Қадырғали бектің қолында еді. Оны да көргісі келіп, кері бұрылды. Әлде қызыл сұңқар шынымен сұлу ма, әлде кәнігі саятшы — ұлыс бегінің тұғырда ұстауы өзгеше ме, дәл осы сәтте Долы артығырақ көрінген. Сұр сұңқар жалп етіп жайылып, қанатын әрең жиды. Осы кезде арлы-берлі, жоғары-төмен ұшқан бірлі-жарым үйрек, қаздар да көріне бастап еді. Түйелер шөгеріліп, қазан-ошақ, керек-жарақтар түсірілді.
Жігіттер сұлтан мен бектерге арнап, шатыр көтеруге кірісті. Қалған жұрт құсты үркітпес үшін өзен қабағына жақындамай, тізіле қатар түзеп, қалт бөгелді. Жүрегі лүпілдеп кетті. Қыр жақтан қатар түзей, көлденең ұшып, өзен арнасына қарай ойысып келе жатқан бір топ қоңыр қазды оның да көзі шалған. Сәт! Саятшы топқа жақындап қалған қаздар кенет қаңқылдаса шалықтап, астынан жел көтергендей, жоғары өрлей берді. Ораз-Мұхамед те Ақ Жебенің томағасын сыпырған. Тұйғын қысқа мойнын оңды-солды бұрып, күміс қоңырауын сыңғырата дүр сілкінді де, тұғырын тебе серпіп, бірден көкке атылды. Ораз-Мұхамед те тебіне ұмтылған. Аяқ асты апан ба, шұңқыр ма, алды ор ма, жар ма — бәрін ұмытқан. Бар назары тұйғында. Ақ Жебе күнге шағылыса жарқылдап, зымырай өрлеген беті қаздардың жолын көлденең қиып алды да, кенет қос қанаты қылыштай тартылып, жайқай сорғалады. Қаңқылдай шуласып, қатары бұзылған құс тобына жанасты ма, жанаспады ма, Ораз-Мұхамед аңдай алмай қалды, жарқ етіп, қайқая көтерілгенде ілкідегі қаздардың бірі далбалақтай аударылып, төмен құлдыраған.
Биік шалғынды көдедей жапырып, орғи шапқан Азбан-Сұр топ етіп құлаған қазды тапай жаздап, әрең тоқтады. Ораз-Мұхамед ат бауырына түсе созылып, қанаты қайрылып, қауырсыны дудырап жатқан қазды іліп алды. Мойны үзіліп кеткен екен, жан жоқ. Бауыздап қан шығармай-ақ, — құс ілген аң адал, — қанжығаға асығыс байлаған. Дәл осы сәтте қақ төбеден қоңырау сыңғыр етті де, қарсы алдына тағы бір қаз кұлады. Алайда, сұлтан оған қарайламаған. Құс жинауға кіріссе, қызықтан кұр қалатынын аңдап еді. Манағы әсем қатары ұйпа-тұйпа болып, бейберекет, биіктей ұшқан қаздардың бірін қуа жөнелген Ақ Жебенің астын ала тұра шапты. Азбан-Сұр ышқына кісінеп, көкке шапши бере тақ тұрғанда өзінің жар қабағына жеткенін, алдында үйіріле аққан терең су барын әрең түйсінді. Енді қабақты жағалай шапқан. Бұл кезде жан таласа қашқан қаз қалт бұрылып, өрге қарай салған еді. Бірақ құтылмады. Қапталдаса шапқан Ораз-Мұхамед тұйғынның көз ілеспес қимылын көңілмен танып, кәміл аңдаған: құрбандығына екпіндей жеткен бетте төбеден төне бере бір жақ шеңгелімен мойыннан қарпып, екінші жақ тегеурінімен серпе тебеді екен.
Қаздың тұншыға қаңқ еткен даусы мен күміс қоңыраудың оқыс шылдыры қатар шықты. Мойны үзілген қаз тастай зымырап, өзен айдынына гүмп берген. Тұйғын түсірген қаз шомып, қайта шығып, қанаты жайыла дөңгеленіп тұрды да, баяу ырғатылып, аға жөнелді. Жар онша биік емес, бірақ тік. Ораз-Мұхамед оза шауып, қолайлы жер іздеген. Ұзамай тапты. Жаңбыр суы сойып өткен құлама, кең қуыс. Атының тірсегін жерге тигізе, сырғанақтай түсіп, Ертістің сұп-сұр суына қойып кетті. Бірден-ақ шым батқан. Қыркүйектің таңғы салқын суы беліне дейін көмді. Құлағы ғана қылтиған Азбан-Сұр пысқыра орғығандай болды. Келер мезетте көтеріліп, жүзе жөнелген. Бұл кезде қауырсыны қобырап, теңкие үйірілген қаз баяу жылжып, жиектен алыстай бастаған. Әрі ілгері озып барады. Сұлтан өз қатесін сонда ғана аңдады. Төменнен түсіп, алдан тосу керек екен. Бірақ кеш. Қайтсе де алып шығуы керек. Әйтпесе, өзіне күнде құлдық ұрып отырған қарашы бектерге ғана емес, неше тайпадан құралған қарабайыр жұрт алдында да күлкі болады. Ыңғайын шамалады да, құсты қумады, тізгінін қиғаштай сала, төмен қарай жүзе аққан.
Келер мезетте үзеңгіден аяғын шығарып, тізгінін қолына орай, алтынды ердің қасынан ұстап, мінер, өр жаққа түсті де, қоса ықты. Жеңілейісімен сауырына дейін судан шыққан Азбан-Сұр иірімді толқынды кеудесімен тіле, омыраулай жүзген... Аздан соң қазбен қатарласты. Ұзамай озып, алға шықты. Ерге қайта мініп, ағынға қарсы салған Ораз-Мұхамед қазды іліп алып, ат басын бұрған. Жағадан қаншама ұзап кеткенін сонда ғана көрді. Айдынның бел ортасына шығыпты. Екі жақ теңге жуық. Арты — өзенге құлай, сирақтары сидалана тізілген қарағай. Алды — жар басында ілгері-кейін шауып, жапырлаған халық. Жігіттердің кейбірі сұлтанның алдын орап, суға түспек еді, Қадырғали бек тыйым салса керек, іркіліп қалды. Ораз-Мұхамед қолындағы қазды қанатын салбырата көкке көтеріп, ризашылық, масаттық танытқан. Ыға жүзіп жағаға оңай жеткенімен, судан шығу біраз бейнетке түскен. Жаға ойылма, тік екен. Азбан-Сұр әлденеше рет тайғанақтай шоңқиып қайта құлап, ақыры бар күшін сала ырғып, әрең шыққан. Уа, өлмә! Қалған жұрт шулай көтеріп әкетті: — Жаса! Жаса! Күн ызғарын күміс жағалы көбесінен моншақтай су сорғалап, жағаға шыққанда ғана сезінген.
Әуелде дірілдеп тоңғандай еді, кенет өзінің батырлықтан гөрі балалыққа жуық, әнтек іске барғанын аңдады, сол сәтінде-ақ, қызара терлемесе де, сауыты оқыс қызынғандай, өне бойына сүйкімсіз жылылық тарады. Жарайды, судан қорықпапты. Сонда... ат, ат қой алып шыққан! Құлдық ұра тұрып құнын сақтай білетін, жалғаншыл, жарамсақ мінезі аңдалмаған Қадырғали бектің өзіне күмәнмен қарады. Киім ауыстырып, бой жылытсаңыз... — Саят бұзылмасын! Жебеге қарағанда денесі ықшам қызыл шәулінің қарқыны сәл-пәл кеміс көрінгенмен, қимылы шұғыл, соғысы құйын екен. Қанаты суылдай, ұйтқып жетеді де, ұмар-жұмар айқасады. Ілген құсын тұмсықпен ұрып, түтелей талап, жерге шеңгелдей түседі де, шаншылып қайта көтеріледі. Әп-сәтте үш үйрек алып, төртіншіде қазбен айқасты. Додаласа, далбырлап жығылған. Ораз-Мұхамед жеткенде қос тегеурінімен қатар басып, жүнін жұлмалай ұшырып, бауырын талқан қылып, қан аралас қызыл етті ойып жеп отыр екен. Бұдан соң кезек Сейтекке, қарашы бектерге тиген. Құстардың томағасын жекелей тартып та, бәрін тобымен жіберіп те көрді. Сейтектің қолындағы сұр бидайықтың ғана емес, қарашы бектер ұстаған сұңқарлар мен лашын, қаршығалардың да қырандығы танылған.
Әйтсе де ешқайсысы Ораз-Мұхамедтің екі құсымен теңесе алмады. Бірін іліп, екіншісіне тоятқа бөгеледі. Көбіне сол алғашқы ілген үйрек, қазымен қоса түседі. Айырып алып, қайта ұшыру керек. Тіпті, ең қыран құстардың өзі жемін бір қайырымда қапысыз шала бермейді екен, үйрек пен қазда да қанат, құйрық бар, әрі жан беру оңай ма — жалтарады, бұлтарады; ағыны қатты сұңқар өз құрбандығының қимылын алдын ала түйсініп танымаса, шеңгелі ауа қармап, зу етіп өте шығады, енді екінші қайрылымның сәті керек. Өзінің тұйғыны мен бидайығының бір де рет қапы соқпай, нық ілген айрықша алғырлығын жаңа ғана ұққандай болған сұлтан көңілі өсіп, мейлінше марқайған. Құс салу қызығы біршама басылған шақта кезек аламанға тиді. Жұрт жаппай алға озған. Дабылшылар өзеннің құсы әлі үрікпеген ұзына бойын азан-қазан етіп еді. Жапырлай, араласа ұшқан үйрек, қаздан көк жүзі көрінбей кетті. Ат үстінен қайқия сығалап, садақ тарту басталған. Ажал оғына шалынған үйрек, қаз топырлап жерге түсе бастады. Бір мәрте атыс тоқтаған соң жұрт тағы да ілгері жылжыды.
Тағы да дабыл, әуелі сымпылдай, суылдай, жапырлап ұшқан, содан соң топырлай құлаған құс. Үш мәрте атыстан соң барлық құсты бір жерге жиып, қай тайпаның қанша өлтірген есебі алынды. Естектердің жебесінің масағы — сүйек. Садақ тартқан аңшыларының саны — елу қаралы ғана еді, олар түсірген құс кісі басы екеуге жуық болып шықты. Ноғайлар мен татарлардың жайы — болат, түсірген құстары кісі басы біреуден айналды. Әйтсе де ең көбі — қауырсын жүнді жебе шаншылмаған, мойны, не топшысы үзілген үйрек, қаздар еді. Масақты кез оқ— нақ тисе, бір-ақ құсты алып түседі. Ал қайыңның бұтағынан, немесе тобылғыдан қиылған ауыр, масақсыз, қауырсынсыз, имек тіз оқтың құсты қағар қарымы кең, тіпті, біреуі екі құсты қатарынан ұрып түсіруі де мүмкін. Іс тетігі мергендікте ғана емес, икемі мол, қолайы күшті қаруда жатқан. Саятшылар құс қызығымен әуелгі еру — шатыр тігілген жерден ұзап кетіпті. Кері жүрмеді. Шұғыл шапқыншы жіберіп, көк шатырды алғызған. Көтерілген казан-аяқ, пісіп тұрған майлы палау жұртта қала берді. Сұлтан тобы палауға қарамас та еді. Ет тұрғанда қай көшпенді ботқа жемек.
Жай ет емес, таңсық құс еті. Іргедегі орманнан қарағайдың қу бұтақтары мен томарлар әкелінді. Ақ жапа жиналды. Үйрек, қаздардың жүні жұлынды. Лаулата оттар жағылды. Әр кісінің қолында істік, істік басы бір-бір құс; майын тамыза шыжғырып, отқа қақтау басталған. Үйрек пен қаз, қарабай мен ләйлектің семіз етіне тойып, мұрттары майланған, арттан, әуелгі жұрттан жеткен, төрелері назар салмаған, ірімшік түстес, құмша сусып тұрған ыстық палаудан да дәм татқан, саятқа арналып, әлденеше күннен бері жиналған, көптен бері кенезені құртқан ашулы қымыздан бір-бір аяқтан ішіп, бойларына желік біткен, келесі аптада қайыра жол түзейтіндерін естіп, айрықша көңілденген, ай бойғы тар қапастан жаңа шығып, арқасы кеңіп, еркін дем алған аламандар әртүрлі ат ойындарын бастап еді. Төрелер тобының да жағасы жайлау. Әсіресе, Ораз-Мұхамедтің қуанышында шек жоқ-ты. Тұйғын мен бидайықтың өзі көзімен көрген, қошаметші жұрт одан әрмен есіріп айтқан ерекше алғырлығымен салыстырғанда, ата-бабасының ертегіге айналған атақ-даңқы кемескі тартып еді.
Ешқашан ешкімде болмаған қос қыраны бар, енді саятшылық дәурен, қызыққа, қуанышты мерекеге толы қаншама өмір алдында тұрған жас сұлтан өзін әлемдегі ең бақытты жан сезінген. Ақ Жебе мен Долы Қызыл ілген, арнайы аталып келген қаздардың бірін — Сейтек-бектің алдына, бірін — Қадырғали бектің алдына тартты, қалған қарашы бектерге де қанжармен жарып қақ айырып, жарты құстан сыбаға үлестірген. Бұрыштап, тұздап, тағы бірдеңелер сеуіп, дәмдеп үйтілген қаз еті аузын қуырып, оның үстіне көңілі алағызып, тәбеті шаппай отырғанымен, адал еңбекпен алынған асты құныға жей бастады. Күн түстіктен ауып, төрелердің дастарқанына бірталай сүйек үйілген, әуелгі көтеріңкі әңгіме байсал арнаға түскен шақта әуеден сыңси созылған, қабаттаса үндескен әсем әуен естілген. Ораз-Мұхамед күннен көлеңкеге құрылған, етегі түрулі шатырдан атқып шықты. Іркес-тіркес тізілген топ аққу төбеден асып барады екен. Шынында да, әп-сәтте әжептәуір ұзаған аққулар тіркесі бұзылып, жұптаса қатарласып, төмен еңкейгені анық байқалды. Сол еңкейген беттері көз ұшына барып, қанаттары қайрылғандай, күнге шағылыса ағараң етті де, төмен құлады. Асығыс атқа міністі. Барлығы. Тек төрелер тобы алға озған.
Ал қызыққа куә болмақ қалған жұрт сығалап, екі оқ бойы артта келеді. Саятшылар орағыта жүріп, мана аққулар құлдилаған тұсқа оза бұрылды. Иек артпадан келіп, жар басына шыққан. Алайда, айдын беті жансыз еді. Ораз-Мұхамед Ақ Жебенің томаға сын сыпырды. Азбан-Сұрға да қамшы басылған. Сұлтанның соңынан ілесе шапқан Қадырғали Долы Қызылды сәл кешірек жіберіп еді. Атылған оқтай зымырай көтерілген Ақ Жебе, ажал жендетінің лебін сезіп, шулай, бейберекет араласа, жан ұшыра ұшқан аққулар тобын оп-оңай қуып кетті де, жасындай құйылып, қиғаштай сорғалады. Топтың орта тұсынан тиген еді, шеңгеліне ілінген сәтте қанаты қайырылып, жалп ете түскен аққумен бірге төмен қарай тасша кұлады. Есі шыға, тұлпарын ышқынта шауып келе жаткан Ораз-Мұхамед Долы Қызылды осы кезде ғана көзі шалды. Топтан бөлініп, жеке тартқан үлкен аққуды зулай шүйілген беті теуіп өткендей болып еді, аққу аспанда аударылып түсіп, далбыр етті де, қиялай, кері бұрылды. Қайқия көтерілген Долы тағы шүйілген. Бірақ бұл жолы теппеді, шеңгелдей ілген беті, қанатымен ұрып, жанталаса алысқан аққумен бірге түсті. Атынан қарғи ұмтылған Ораз-Мұхамед Жебені құрбандығынан оңай айырды.
Алайда, көңілін қызу құмарлық, тоқмейіл қанағат емес, әлде аяныш, әлде өкініш елесі буғандай. Жансыз аққу аспандағыдай айбарлы, әрі зор көрінбеді. Мойны үзіліп, кеңірдегі қиылып кеткен екен. Бірақ өлі кейпінің өзінде тәкаппар сұлулық бар. Ораз-Мұхамед қыранды да, аққуды да Қадырғалиға тастай бере, атқа мінуге де мұршасы келмей, арқан бойы жерде ғана аққумен алысып, қызыл ала от тұтатқан Долыға жүгірді. Сұлтан жеткенше арпалыс та тиылды. Бірақ аққудың жаны әлі шықпаған тәрізді, қанаты дір-дір етеді. Бауыры қып-қызыл қан екен. Долы қара көзі шатынай ұшқындап, жұлқи талқандап жатыр. Көзіне тек қызыл қан ғана көрінген Ораз-Мұхамед бидайыққа жем ұсына беріп еді. Аққудың бауырынан бір тал аппақ қауырсын жабысқан, қаны шыпшыған бармақтай етті бір-ақ жұлып алған Долы көз ілеспес қимылмен сарт еткізіп, иесін оң қолдан ала түсті. Білегі әлденеше жерден найзаланып, отқа күйген Ораз-Мұхамед ашулы құс көзімнен шұқыр деп, бетін көлегейлей берген. Тимеді. Қысқа мойнын оңды, солды сұғына бұрып, көзі шатынап сәл отырды да, екінші жақ тегеурінінде теңкиіп жатқан аққуды қайта жұлқыған.
Бойы қамшы сабындай ғана құстың шеңгелі мұндай қатты болар деп кім ойлаған, Ораз-Мұхамедтің сіңірлі білегі сықырлай сынып бара жатты. Жеңінен тарамданып, сыздықтай аққан қан білінді. Іс аяғы бұлай насырға шабар деп күтпеген Қадырғали бек артқы, әлденеден бөгеліп қалған төрелер тобын тоспай, тұйғынды да, аққуды да тастай сала жүгіріп жетісімен, басы бүркелген Долы Қызылды тілерсегінен қысып тұрып, сұлтанның білегінен әрең айырды. Төрт найзаны біртіндеп суырғанша, құстың темір сығым шеңгелі жанына қанша батқанымен, Ораз-Мұхамед: — Бек, байқа... тәңірі жарылқағыр, сіңірі езіліп, буыны шығып жүрмесін, — деген әлденеше мәрте. Аққудан айыртпады. Өзінің қияс мінезін қолма-қол, ұмытқан Долы Қызыл аққудың бауырын армансыз жұлып, құныға жеуге кірісті. Ал бұл кезде Қадырғали бек Ораз-Мұхамедтің алтын оқалы, қан-қан жеңін қайырып жіберіп, білегіне ем жасауға кіріскен. Денесінде жаудан түскен жарақаты жоқ аламан аз. Ал құс салған таңбасы бар саятшы — сирек. Сирек болғандықтан да қадірлі. Жау жарақаты — ерлік белгісі болса, саят таңбасы — епсіздіктің емес, қыранның ерекше мінезінің, кұсшының көпті көргендігінің белгісі іспеттес.
Кәнігі саятшы, әккі құсбегілердің өзінің арасында беті тыртық, қолы кеміс, тіпті, көзі кеткен кісілер ұшырасады. Мақтаныш ізі. Қызықты әңгіме арқауы. Ал Ораз-Мұхамедпен бастас қауым ішінде кімде бар мұндай жарақат! Сондықтан да ерекше. Арада қаншама жыл өтеді. Басқа жұрт. Басқа орта. Басқа заман. Алайда, Ораз-Мұхамедтің қолындағы — үшеуі білек ішінде, үш бұрыштана, үш ноқат түрінде біткен, біреуі — ең үлкені — білек сыртында тұрған дөңгелек төрт жарақат — озған дәурен, өткен күн, бәлкім, жасаған, жасамаған бүкіл өміріндегі ең бақытты сәттің белгісі ретінде айрықша қымбат көрінбек. VII тарау ЖАУШЫ Саят қызығымен мөлшерлі межеден өтіп кеткенін, атағы даңды, бейтаныс жұрттың жаңа шаһарының қарсы алдынан бір-ақ шыққанын Ораз-Мұхамед қайыра атқа қонған кезде ғана көрді. Аламандар тобының манадан бері үдірейе ереуілдесіп, жапырлай, дабыр-дұбыр сөйлескен себебін сонда ғана аңдаған. Алыстан аты зор естілген, қарашы бек қазір де « қамал » деп қоқырайтып тұрған мекен жайдың бітіс-болмысы тым қораш көрінді. Қамал қорғаны — іргесіне жал топырақ үйілген ағаш дуал.
Дуалдың ұзына бойында, әр тұста тағы да сол ағаштан тұрғызылған, төрт бұрышты, жатаған мұнара. Аумағы екі жүз күймелі күреннен сәл-ақ қалқыңқы дуал-қорғанның іші — қатарлай салынған қима там. Ерекше ештеңесі жоқ. Тек қақ ортадағы, биік мұнаралы, дара ғимараттың бітімі ғана өзгеше. Ал адам... мұнара басында жыбырлаған бірлі-жарымды кісі болмаса, не түзем құрған кол, не топ атып, мылтық барсылдатқан жарақшы — тірі жан көрінбейді. Тып-тыныш. Бәсе деймін-ау, бұлар да анадан туған шығар, құдыреті, сиқыры болса, манадан бері дүрілдетіп найзағай ойнатып, бәрімізді де қырып салмас па еді... — Манақ, — деді Ораз-Мұхамед, — осы сен ғой, анау шетте ұйлығып тұрған естектердің кез келгенін осы қазір жалпасынан түсіре аласың... — Шаруа емес, — деді Манақ. Манақ Ораз-Мұхамедтің қалжыңға ұқсас, бірақ күлкісіз айтылған сөзіне таңырқай аңырып, сәл бөгелді. Тақсыр, — деді содан соң еңсесін оқыс жазып, атын тебіне жақындап, — соңымдағы алаштан кұрылған бес жүз аламан болса, осы қазір ойланбай шабар едім. Қарағайдан тіккен қорғанын құлатып, ағаш үйін өртке беріп, жұртын ту-талақай қылар едім.
Әйтпесе... — деді қызуланып, — осы қазір жарлық шашыңыз. Бұл арада да бес жүз қол тұр... Тым құрыса тамырын басып көрейік. Не қағыспай, не табыспай арманда кететін болдық қой... Ораз-Мұхамед қабағын шытып, басын шайқады. Білек сырты шаныша сыздап ауырған. Ағаш қорған қақ ортасынан сөгіле айырылып, қос жарма есік айқара ашылды. Дауысын онша көтермесе де, үні ызбарлы шыққан. Манақ батыр да, ноғай, татар, естек бектері де өз топтарына ұмтылды. Азғана әскер асығыс ұрысқа әзірленді. Алайда, қақпадан үш-ақ кісі шыққан еді. Алдыңғысы — боз атты; жоса қызыл шапан киген. Соңғы екеуі қоңыр киімді, аттары — баран. Бұлар қамалдан оқ бойы ұзап шығар-шықпаста қақпа қайтадан жабылды. Ер үстіне қоқия түсіп, қатуланып алды. Сол сәтінде-ақ аз ғана әскер тізілісе, тіркесе сап түзеген. Ортаға — оңаша тұрған Ораз-Мұхамед, Сейтек, Қадырғали үшеуінің артын ала Манақтың жүз аламаны сап құрды. Сол қанатқа ноғай жүздігі мен бұқарлықтар және естектер, оң қанатқа екі татар жүздігі орналасты. Бұлардың қимылының мән-мағынасын аңдаса керек, жаушылар да ат басын іркіп, жүріске көшті.
Арқан бойы қалғанда аяңға түскен. Ораз-Мұхамед те, қалған жұрт та анық көрді — үшеуі де қарусыз екен. Жаушылар сұлтан тобына он шақты қадам қалғанда тізгін тартты. Алдыңғы боз атты, — бас жаушы да осы болса керек, — құлағын жапқан, тұтас, өрімсіз жирен шашты, жирен, қаба сақалды, мөп-мөлдір көк көзді, мұрынды, балуан тұлғалы, жасы отыздар шамасындағы аққұба, әдемі жігіт екен. Қайсысының кім екенін нақты шамалап тұрған сияқты. Ораз-Мұхамед те жаушыға бажайлай қарады. Шешімтал да батыл жан екені танылады. Бірақ жүзі жылы. Артқы екеудің бірі — шашы жалбыраған жас бала да, екіншісі — қабағы салбыраңқы, жанары өткір, бурыл сақалды мосқал кісі. Жастың жүзінде әуесқой жайдарылық, мосқалдың бетінде көпті көрген сабыр ізі бар. Алайда Ораз-Мұхамед бұлардың өңінен де жаулық табын көре алмады. Әйтсе де бұл тұрыс ұнамаған. Елпілдеп көтеріле бере, сылқ түсіп, ер үстіне қайта шоңқиған Сейтекке, әлденеге дағдара, түнеріп қалған Қадырғалиға қарады. Сұлтанның қабағынан таныды ма, әлде өзі де сол ойда ма, Қадырғали алға шықты. Бас жаушыға жақындай берген.
Ыржия күлген жас жігіт амандасардай ұмсына бере, қолын тартып алды. Қүреңіте қызарып кетті. Аттан түсу керек. Бас жаушының жүзіндегі қызыл рай қолма-қол тарады. Артына қарап, ашулана сөйлеп бірдеңе деді. Серіктері де түнеріп кетті. Сенк тгул!.. — деді саусағын шошайтып. Ятпайт! Орыс — бек. Орыс — батыр! Сен жерге жығылмайды. Тізерлемейді. Түсінесің? Яхши! — деді бас жаушы біраз жұмсарып. Түсінеді. Сұлтан... — Қадырғали артына бұрылып, тағзым етті, — батыр, сұлтан — асыл. Сұлтан — Қазақ Ордасының орта ұлысын билейді, һәммә қазақ падшаһы Тәуекел ханның інісі, қалға... Тәуеккел ханның... қардаш, қалға... Түсінесің? Артқы екеу де бас изеді. Аттан түсесің. Болды. Аттан түсесің. Ұқты? Біздің рәсім солай.. Жаушы ақылды. Аттан түседі — болды. Бас жаушы қайтадан серіктерімен сөйлесті. Жасы бас шайқаған, мосқал — хош көрген тәрізді. Азғана кеңестен соң шешімге келді. Үшеуі қатарынан, ырғып аттан түсті. Салам айткан! Не салам? Алла яр, — деді сосын, жаушы білетін ноғай тілінің ыңғайымен түзетіп.
Бас жаушы тағы да серіктеріне кеңес салды. Жасы — иығын қикаң еткізген. Мосқалы бас изеген. Жаушы екінші қайтара « Алла жар » айтпады, болмашы тыжырынғанмен, сыр бермей, әуелі оң қолын кеудесіне басып, содан соң сол қолын оның үстіне айқастыра салған да, бас изеп, тәжім ишаратын жасаған. Хошкельди! Бірақ елшімен сәлемдесу рәсімі әлі аяқталған жоқ-ты. Елі -жұрты тыныш па? Борис Доможиров артына қараған. Мосқал бірдеңе айтып еді, бұл күле жауап қайырды. Бірақ мосқал күлмеген. Бас изеді. Яхши! Арттағы бурыл сақал бірдеңе қыстырды. Түзету жасаса керек. Бас жаушы бұл жолы оңай көнген. Жаушылар да бас изесіп, қанағат, ризашылық білдірген. Қолын әуелі аузына, сосын маңдайына, кеудесіне басып, айрықша ықылас белгісін жасады. Сен — Салтан, сен — князь и сен — Карача — кунак. Воевода... батрь Данило Чюлков шакрган... Кел каллага, кунак дегч. Дастаркан... бал... Бұл — мүлде күтпеген жайт еді. Қадырғали дағдарып Ораз-Мұхамедке. Ораз-Мұхамед қалай дегенмен де жұрт иесі Сейтекке қараған. Дәм-тұз — достық, туыстық белгісі.
Бізге керегі — келісім, бітім. Егер тебіспей табыссақ — дастарқан ешқайда қашпайды. Әскербасы батырыңның өзі келсін осы араға. Кеңесейік, келісейік... — Думной Карача, — деді, манадан бері кімнің кім екенін, қайсысының қандай орны барын кәміл түйсінген Борис Доможиров түсін суытып.— Сен айтат кел. Воевода Данило Чюлков айтат кел. Мен айтат — калла, — артына бұрылып, Тобольск қаласын көрсетті, — бизник, мен айтат — язы, — қолын жайып, осы өздері тұрған атырапты көрсетті, — бизник. Сен салтан тугл. Сен князь тугл. Сен — холоп. Салтан не айтат? Князь не айтат? Сен — кунак. Келш кирак. Сузлеш кирак. Бул кунь байрам. Воевода байрамға кел айтат. Ораз-Мұхамед үнсіз тұнжырап тұра берді. Әрине, Қадырғалидың сөзі қисынды. Бірақ мына жаушының сөз ыңғайына қарағанда, бұларда да жаулық ниет жоқ тәрізді. Әйтсе де... Қайтпек керек? Чауш купек тугл. Мен айтат — язы — бизник, дала — куп. Сен бар! Манадан бергі өнімсіз әңгіме қажыта бастаған, әрі қолының сыздап ауырғаны күшейіп кеткен.
Күріген, би, бұл тұрсын, біз былай шығып кеңесейік. Пәтуаға тоқтай алмады. Сейтек — бару керек, жүздесіп сөйлесу, біржола келісу керек деген. Қадырғали — беттескен де, бітіскен де жөн, бірақ қала сыртында, кең далада кездесу қажет деген. Ораз-Мұхамедтің ойы екі дай еді. Күмән мен үміт аралас. Күмәні — әскер басының көңілі таза болса, қаладан өзі неге шықпайды. Үміті — алдап, ішке кіргізіп алып, екі-үш адамның басын жойғаннан не ұтады? Батырлық пен мәрттік — егіз, ездік пен аярлық — ағайын. Алып күшті екені ісінен танылды, ер екені мына кісісінен танылды. Жүзбасы — осындай болғанда қолбасы қандай? Әйтсе де күмән басым еді. Қайыра тілдесуге жаушының жалғыз өзін шақырды. Екеуі артық саудасыз, ашық сөйлескен. Көңілінде арамдық болмаса, қолбасы неге қаладан шықпайды? Воевода қаладан жалғыз өзі ғана емес, от жарақты көп әскермен де шыға алар еді, бірақ міне, жылдан асты, ондай шапқын да, қантөгіс пен кісі өлімі де болған жоқ. Әңгіме не туралы болмақ? Достық туралы, бітім туралы, сауда-саттық туралы.
Сұлтан қамалға соңындағы әскермен кірсе қайтеді? Жаушы ойланып қалды. Содан соң мұрсат сұрап, арттағы серіктерімен кеңесіп келді. Қала тар, мұншама әскер сыймайды деген сосын. Бірақ Сұлтанның соңынан ерген жасауылдарға тоқтау жоқ. Сендердің әскер бәрібір көп, кенет от алып, қылыш суырып бас салса қайтеміз? Осы арада жаушы қатты кейіген. Өзінің құдайының атын атап, шоқынып, ант ішті. Ораз-Мұхамед сене қоймаған, Мен Қырыммен соғысқа қатыстым. Ноғайға чауш болдым, Хозь-Тарханда тұрдым, қауғаға да жүрдім, қонақты да көрдім — басұрмандардың әдет-салтын жақсы білем деді Доможиров қызынып. Досты айтпайық, өштескен дұшпаның үйіңе келсе — мейман емес пе. Мейманға қастандық жасағанды қайдан көрдің? Ораз-Мұхамед сылқ түсті. Шешімін серіктеріне айтқан. Сейтек мақұлдай қостады. Қадырғали әуелгіше қарсы болды. Күмәнін жасырмаған: — Сұлтан ием, Шалкиіз жырау айтпап па еді: « Жағаға жақын қонғанда, жайылып сулар алмас па! » — деп. Аулақта кеңес, етек-жеңің жазылыңқы отырып келіс. Ораз-Мұхамед жаушының райынан мана аңдаған. Бүгін келіспесе, сірә да келіспейді. Қашанғы күтпек. Қашанғы үрке бермек. Не болса да бүгін! Бүгін шешіледі!
Қарашы бекпен сөз таластырмады. Жалпы, Ібір-Сібір жұртының шегін аттағаннан бері кеңесінің көбін жерде қалдырған. Тізгінді өз қолына алған. Бұл жолы да кесімді үкімін бірақ айтты. Бару керек! VIII тарау ҚАМАЛДА Ораз-Мұхамед пен Сейтек бас жаушымен үзеңгілесе, бұлардың соңындағы Қадырғали — қалған екі жаушыны қос қанжығаға ала жүріп кетті. Бәрі де үнсіз. Артта төрт қатар болып, бірақ берік түзем сақтамай, іркес-тіркес шұбырған жүз қаралы аламан да тыншыған. Тек анда-санда әлдебір қарулардың өзара соғысқан күңгірт салдыры, бүгелек буған аттардың бауырын ұра пысқырған даусы ғана естіледі. Бірақ сұлтан да, екі бек пен атқа мінер аламан да тұнжырап ойға батқан-ды. Ораз-Мұхамед әнтек іске аяқ басқанын әу бастан-ақ анық түйсінген. Бірақ басқа амалы жоқ-ты. Көршіні таңдап алмайсың. Бірақ танып-білу — шарт. Сүлеймен пайғамбардың күші — сиқырлы жүзігінде екен дейді. Орыстың күші — от ойнатып, топ атқан құдіретті қаруында ғана ма? Егер бар күш қаруда ғана тұрса, оған тоқтам қандай? Досты қалап табасың. Бірақ жүздеспесең, сырласпасаң мәрттігін қалай көресің. Бүгінге дейін егескен, ерегескен, қағысып, соғысқан жері жоқ. Дос болмасқа немене?
Қарулас анда қылыш алмасады. Егер Сүлейменнің жүзігіндей құдіретті қару қолға түссе... Жүз адам — мыңға, мың — түменге татиды екен. Ертегі емес, шындық! Ораз-Мұхамедтің көзіне қорғаны биік Сауран, күмбезі көкпен астасқан Түркістан елестеген. Бас жаушы Борис Доможиров әдеп сақтап қана үнсіз келе жатыр. Өте көңілді еді. Воевода қарауында ноғай, татар тілдерін жетік білетін адамдар бола тұра, тек өзіне ғана сеніп тапсырған шаруаның мүлтіксіз орындалғанына қуанған. Бүгінгі сәтті елшілікті әскери қызметте өзі межелеген үлкен биіктерге барар жолдағы алғашқы табыс, жақсы жоралғыға балаған. Бөтен ештеңе ойлаған жоқ. Сейтек қандай шартпен болса да келісім жасауға асыққан. Өз басы — орыстан жаманшылық көрген емес. Қайта мына жебір, менмен қазақтар титығына тиіп біткен. Билігі шамалы болса да, әмірші аты бар еді. Аз күнде өзі тілеп шақырған туыстарының тойымсыз өктемдігі арқасында одан жұрдай болды. Рас, хазіреттің ықпалынан құтылған. Мұндағы кейбір бектер хан күйеуі күріген, көмек берер, тіреу болар жұрты бар деп имене бастаған. Алайда, Сейтек өзінің әу бастан-ақ үлкен қателік жібергенін аңдады.
Қашан елші салады, қашан келісімге шақырады деп күтпей, қол қусырып, өзі баруы қажет екен. Қайткенде де, хазіреттің тіліне ермеуі, Қадырғалиды бауырына кіргізбеуі... жөн екен. Жұрт не айтса да, ел иесі өзі. Етектегі естек бектері де, төмендегі татар мырзалары да отыр ғой әне. Түгі кеткен жоқ. Қайта, қорғаныш, сүйеніш табады екен. Көшім талайды деп қорық, қазақ шабады деп қорық... Шеніңнен жүре алар ма еді бірі!.. Қадырғали жаз бойғы ит-ырғылжыңнан әбден қажыған-ды. Ескердегі іс-әрекеті тегіс сәтті басталғанмен, іс аяғы құрдымға шапты. Алға жылжымай қойды. Сейтек мынау, өзіне не керегін өзі де біле бермейді. Сібір бектері анау, не қару-қайрат жоқ, не бірлік-береке жоқ. Сұлтаны мынау — тарпаңның тайындай, ерік бермейді, өрден — қияға, ойдан — жарға сүйрейді. Бірақ… көңілі таза, жүрегі жалынды. Мәрт! Ақыл — жастан, мүмкін осыныкі дұрыс шығар. Бақалшының саудасындай соза беруге болмайды ғой. Не болса да күмәннің тарқап, кеселдің емі танылатын күн — бүгін. Артқы екі жаушы түнеріңкі еді.
Бүкіл өмірін соғыспен өткерген, татарды да, түрікті де, неміс пен литвинді де көрген байырғы жауынгер, жүзбасы Ерофей Глухов та, жас болғанымен, жақсы қабілетін танытып үлгерген елубасы Петр Голубин де бүгінгі шаруаның мән-мағынасын ұқпаған. Сөйлескен, кеңескен жөн, бірақ жарақты мұншама әскердің тобымен еріп жүруін жақсылыққа баламады. Татарлар қулығын асырып кетті деп ойлаған. Егер мына жүз жауынгер қақпаны қайыра ашып, қалған төрт-бес жүзі қалаға лап қойса... Жарайды, іштегі стрелецтердің саны да сонша, біраз шығынға ұшырағанмен, қарақшылардың талқанын шығарады, егер анау қабақ астында, қалың қарағай ішінде он мың, жиырма мың әскер аңысын күтіп, жасырынып тұрса ше? Бас жаушы бүлдірді, енді бар үміт — көпті көрген сақ воеводада. Манақ батыр бастаған жүз қаралы аламанның басында жүз түрлі қиял бар еді. Жастары — ерке, бұла қалыңдығын, көктемде ғана қосылған жарларын елжірей сағынысып, қан жайлаудың бар қызығынан құр қалғандарына, биылғы жазды тар қала ішінде, шаң қауып, не рақаттанып қымыз ішпей, не тойып ет жемей, ішқұста болып өткізгендеріне өкініскен.
Жасамысы — бұрынғы өткен соғыстарды, ондағы ыза, кекпен қаржысқан дұшпандарын еске түсірген, алда тұрған жаңа жұрттың пішімін, болмысын ана үш жаушы арқылы көзге елестетіп, осы жолғы тұнжыр жорықтың ақыр аяғында қан төгіссіз бітетініне іштей тәуба айтысқан. Бірақ бәрі де сұлтан нысанаға алған істің қайырлы шешім табуға жақындағанына, ертең, ұзаса арғы күні ат басы үнге бұрыларына қуанысқан-ды. Әрине, көңіл — күпті, ой — күмәнді. Бұл — келіссөзден соң сұлтан өздерін Ескерге тастап кете ме деген қауіптен туған-ды. Бұлар жеткенде қамал есігі айқара ашылмаған. Қақпамен жапсарлас мұнара үстіндегі, қолына түбі жуантық, сабы жіңішке, бейтаныс бірдеңе ( шоқпар емес, найза емес басы ағаш, ұшы темір, сірә, әлгі ғаламат қару осы болса керек ) ұстаған адам Борис Доможировпен тіл қатысқан. Өз атынан емес. Іштегі біреудің, сірә, қолбасы болса керек, сөзіне делдалдық қылып тұр. Өз кезегінде бас жаушы Ораз-Мұхамедке жүгінді. Әскер көп, бәрі бірдей ішке кіру мүмкін емес. Осы тұрған жүз адам — түгел менің жасауылым. Алғашқы, айтылған сөзіңді жұтсаң, айтылмақ сөзде не береке болмақ!
Бас жаушы жоғарыдағы делдал арқылы тағы да іштегі қолбасымен сөйлесті. Келісімге тез келген. Сәлден соң ауыр емен қақпа қақ жарыла, сықырлай қайырылып ашыла берген. Сұлтанның алдынан мүлде күтпеген көрініс тартылды. Үстеріне қынама бел қызғылтым шапан, бастарына майысқан шошақ төбелі бөрік киген, қолдарына күнге шағылыса жарқыраған, алмас жүзі екі қарыс, ұзын сабы жерге тірелген айбалта ұстаған, егделері тегіс суық түсті, қауға сақалды, жастары түгел жайнаң қаққан қаншама жауынгер орталарынан он-он бес қадам жол тастап, қарама-қарсы екі қатар түзем құрыпты. Әріректе дәл осылай сап түзеген, от қаруларын сол қолдарына ұстаған, өңшең қоңыр киімді аттылар көрінеді. Қарсы бетте, қақ ортада тұрған, соңында үш нөкері бар қолбасы қиралаңдай, бірақ ширақ басып, бері қарай беттегенде Ораз-Мұхамед те атын тебінді. Сол сәтте керней тартылып, дабыл соғылып, шың қағылған. Сапта тұрған орыс аламандары бар дауыспен айқайлап, қошемет көрсеткен. Қарама-қарсы жүрген екі топ өзара жақындай бере, шылбыр бойы шамада тоқтағанда ың-жың да сап басылды.
Қолбасы — үстіне алдыңғы өңірі оқалы, ілгек әшекейлі көк мақпал шапан киген, көк бурыл қаба сақалы кеудесін жапқан, иықты, келбетті кісі екен. Өткір көздерімен тінте қарап, бір шолғаннан-ақ кімнің кім екенін таныса керек, еңсесін болмашы ғана иіп, екі қолын жая, құлаққа жағымды, бірақ жарлық беріп үйренген адамға тән өктем сыз бар қоңыр күңгір дауыспен саңқ етті: — Қош келдің, царевич Салтан! Қош келдің, князь Сейдяк һәм думной Қарача! Құрметлі қонағым болыңлар! Ораз-Мұхамед қолбасының ноғайша әуезбен болса да, таза сөйлегеніне таң қалған. Бұл — рәсім, салтпен мүлде үйлеспейтін, күмәнді көңілді біржола тарқатқан сөз болды. Сол сәтінде-ақ шашы жалбыраған бір оңтайлы жас жігіт Азбан-Сұрдың шылбырынан алды. Сейтек пен Қадырғалиға да осындай құрмет көрсетілді. Ораз-Мұхамед аттан түсіп, ілгері басқан. Сәлем рәсімін қалай жасасу керек? Дәрежесі тең болмаса да, құқығы күшті, мәртебелі адам, ел өкілі. Қапияда амал тапқандай болған. Қос қолдай амандасты. Ал воевода көшпенді халық салтымен айқаса қауышып, төс түйістірген. Сейтекпен, Қадырғалимен де солай сәлемдесті. Ораз-Мұхамед елжіреп кетті. Содан соң ғана рәсім жөніне көшіп еді.
Бергенінен жазбасын! Бақ-дәулеттен, алтын тақтан айырмасын! Осыдан соң, Ораз-Мұхамедті ағайын адамдай қолтықтап, алға бастаған. Сейтек пен Қадырғалиды манағы үш жаушы және воеводаның серіктері ортаға алды. Тегісімен аттан түскен аламандар жаяу шұбырып еріп келеді. Қамал ішінде бос жер көп те, салынған үй аз екен. Әскер тұруға арналған мекен-жайлар ғана сияқты. Сұлуы емес, жылуы ойланғандай. Қарағайдан қиылған, шатырлы, ірі, шомбал. Алайда, осы сирек үйдің өзі көше жүйесін аңғартып тұр. Бұлар беттеген, қамалдың орта тұсында тұрған, дөдегелері, шатыр ернеуі тегіс ағаш оюлармен әшекейленген, ал шатыр маңдайына әлде әтеш, әлде аттың басы ойылып қағылған еңселі үй — қолбасының сарайы сияқты. Ал анау — ашық алаңдағы биік мұнаралы... — Пәлі!.. Бұрылып, артына қараған. Ораз-Мұхамед әнтек аңырып қалды. Ниет ақ болса, қауға ойламаса, қару неме керек. Ораз-Мұхмедтің жүрегі шымыр ете түскен. Бізбен қытықтағандай. Помилуй... Тәңірі йарылқағай, Салтан, сен — мехман, қонақ! Воевода кеңкілдеп күлді. Қылыш шаба алмайсың. Бірақ уәкіл. Ақ падшаның көзі. Мына ағаш азбарды алтын сарайға бала.
Мен басұрман... түрік, ноғай рәсімін бек білем, бұқар, қазақ рәсімі де сол. Хан сарайына қылышмен кірмейт һәм ақ падшаға құрмет көре, қаруды тастарға керек... Ораз-Мұхамед тағы да дағдарған. Серіктеріне қарап еді, Қадырғали түнеріп кетіпті, басын шайқады. Сейтек әлдебір қызық хикая естігендей, көзі бақжия қалқайып тұр. Дарбазаны ашамыз, қайтасың. Ертең — қауға, қан төгіс. Бәлки сен өлесің. Бәлки, — мырс етіп мұртынан күлді, — мен йәсір болам, Бұхарның, Хиуаның йәсір базарына апарып, құллыққа сатасың... Ораз-Мұхамед аз ғана ойланды. Тәуекелге бел буған. Елші сұраған — өзің. Шешімін де өзің айт. Келісім осыған қарап тұрса, қаруды тастаймыз, — деді сұлтан. Сейтек ұйқысынан шошып оянғандай, Ораз-Мұхамедке бір, Чулковқа бір қарады да, белінде жансыз салбырап тұрған қылышын шешті. Бірақ қылышты воевода емес, оның жүзбасыларының бірі алды. Мына қарағай қиманы — хан сарайы деп біліңдер. Той үстіне келіппіз. Ақ ниет, дос пейілдің белгісі ретінде тегіс қаруларыңды тапсырыңдар. Өзі де қылышын шешпек болып, белге қол салған. Жарақатын ауырсына қабақ шытты.
Енді сол қолымен ағытуға әрекет жасаған. Воевода саусағының сыртынан ұстай алды. Сен — Царевич, Чыңғызхан әуләді, қары хан ұғұлы, йас хан бағыры!.. Осы сәтте Манақ батыр да екі-ақ аттап сұлтанның қасына келіп еді. Сенбе жауға! Ораз-Мұхамед аламандар тобына қарады. Көбі қимылсыз, біразы қылышын шеше бере дағдарған кейіпте. Алайда ешкімнің өңінен қауіп, күмән ізі байқалмайды. Әйтсе де, қапелімде Манақ батырға жауап қайыра алмаған. Қадырғали жерге қарап, үнсіз тұнжырап калған, Сейтек таңырқаулы тәрізді. Ең алдымен ес жиған — Чулков болды. Манақты арқаға қаққан. Бұндай бәтірлер Русияда воевода болып йүр. Манақ Чулковтың қолын кағып тастады. Ораз-Мұхамедтің алдына тізерлей отыра қалып, аяғын құшты. Жарлық бер! Жарып шығамыз! Жартымыз өлсек, жартымыз өтеміз. Сұлтан ием!.. Ораз-Мұхамедтің іші алай-түлей болып кетті. Әйтсе де сыр бермеген. Не түгел өлеміз, не түгел қайтамыз! Манақ салбырап орнынан тұрды. Көзі жас екен. Ноғаймен найзаластым, бұқармен белдестім. Ұрыстан бой тартқан, тая шапқан жерім бар ма? Мен ақ ажалдан, тура ұшқан оқтан қорықпаймын!..
Ештеңе ұға қоймаған Манақ бас шайқады. Тәңірі арқалатқан міндетті ақырына дейін атқар! Беті әп-сәтте құрғаған Манақ үнсіз бас изеді де кері бұрылды. Не май, не қан ішеміз! Таста қаруды!.. IX тарау ҚОНАҚАСЫ Воеводаның сарайы өте жұпыны екен. Еден — жалаңаш тақтай. Қабырғалар — қабығы сыдырылып, сүргіленіп, қиюластыра қаланған қарағай; кілем, түскиіз атымен жоқ. Ортаға төртбұрышты, ұзын, енсіз, биік ағаш стол қойылыпты. Жағалай — жүкаяқ іспеттес, шұбатылған, сопақша ыдыстарға салынған әртүрлі тағам. Көбі — қуырылған құс еті сияқты. Белгісіз жеміс қосып пісірілген, қуырдақ сияқты ас, ішіне әлде жеміс шырыны, әлде басқа бір бейтаныс сусын толтырылған, қыш құмыралар. Ең молы — нан. Қызара күреңітіп, күйіп піскен, бірақ таба емес, қалың аппақ ұлпа. Кесек-кесек туралыпты. Жаңа Манақтың сөзін қаперіне алмаған, қайта сұлтанның жарлығынан соң оқыс көңілденген воевода — Ораз-Мұхамедті қолтықтап әкеп, төрдің төбесіне отырғызған. Сейтек — солға, Қалдырғали — оңға жайғасты. Воевода қарама-қарсы отырған. Дастарқан басында ауыл ағаларынан тағы да он шақты кісі бар еді. Мұның екеуі — ежелгі таныс.
Мана жаушылыққа жүрген бурыл сақал мен жас жігіт. Әуелі воеводаның, қасында отырған осы өңшең сақалдының ішіндегі ең зор сақалды, мойнына ашамай таңбаға ұқсас, күміс шынжырлы алқа таққан, ұзын шашты, еңгезердей кісі дауыстай күбірлеп, дұға оқыған. Ораз-Мұхамед ешқандай ерсілік көрмеді. Дұға тәмамдалып, дастарқан иелері тегіс тәуба айтқанда бұл да өз рәсімімен бетін сипады. Воевода орнынан епетейсіз көтеріліп, стол үстіндегі үлкен құтылардың бірін алды да, терең тостағанға шүпілдете құйып, Ораз-Мұхамедке ұсынды. Екі жағында отырған екі адам Сейтек пен Қадырғалиға құрмет көрсеткен. Алдымен нан ауыз тиді. Дәмді екен. Асты алқау, сыпайылық үшін емес, шыны. Табағымен сұлтанның алдына жылжытты. Сейтек пен Қадырғалиға да ас тартылды. Екі жақта дастарқанға бас қойған. Көңілі орныққан Ораз-Мұхамед неден бастарын, не айтарын білмеген. Соны аңдады ма, сөз тізгінін Данило Чулковтың өзі алды. Әуелі осы қамалдың шегіне еніп, қару тастағанға дейін мүлде елеусіз болып келген Сейтекті құттықтады. Князьдің әкесінің ағасы Едігер — ақ патшаға бодан болған. Елші алмасқан. Алым-салық төлеп тұрған. Бірақ Сібір жұртын жауыз Көшім басып алды.
Едігерді де, оның інісі — мына ұлүғ дәрежелі Сейдяк князьдің әкесі Бекболатты да өлтірді. Онымен тынбады. Өз ажалына қарсы шапты. Орыс жерін талады. Бодан жұртқа бүлік салды. Ақ патшаның айбарлы дұшпандары бар еді. Басқа да маңызды істері көп еді. Көшімді жазалауға қолы тимеді. Әрі ақылына түсер деген. Болмады. Мүлде есіріп кетті. Ақыры, өздерің де көрдіңдер, лайықты жазасын тартты. Енді, міне, ата жұрты Ескерді алған Сейдяк ақ патшаның дәргейіне бас ұрып отырса, бұл — ақылды іс. Алғырлық. Батылдық. Ақ патша өзінің қызметші құлын далаға тастамайды. Феодор Иванович хазретлерінің етегіне бас қойған жұрттың бәрі тыныштықта, тоқтықта күн кешіп жатыр деп бір тоқтаған. Сейдяк князь қол қусырып, құлдық ұрып, патша ағзамның алдына барғанда кешегі Көшімнің туған-туысқаны, бала-шаға, қатын-қалашынан бірде бір кем сый көрмейді деген, содан соң жайбарақат. Сейтектің өңі бұзылып кетті.
Ол Чулковпен жең ұшынан жалғасып, өзінің артын анық байыптамай, қапелімде тапқан жаңа туыстарын зұлым, қанқұмар қарақшы кейпінде сыпаттағанда, тек Ескердегі өзі үкіміне ғана емес, бүкіл Ібір-Сібірдегі патша жарлығына қатер ретінде көрсеткенде, Көшімнің соғыста қолға түскен қатын-баласымен бір аяқтан ас ішем деп әсте ойламаған. Ібір-Сібір жұрты тұтасымен, тұтас болмаса, қазір қолда отырған бөлігі өз иелігімде қалады, ақ патшаға алым-салық төлеп, Бұқардан керуен күтіп, аман-есен отырам деп пайымдаған. Көп жұрт бір кезде бүкіл хандыққа билік жүргізген үстем әулет өкілі деп есептегенмен, ата-тегі күмәнді екенін, әуелде бұқарлық бай саудагерлердің, кейін ескерлік қарашы бектердің, соңғы кезде беймаза қазақтардың қолжаулығы ғана болғанын, өз жұртында беделсіз, жеке басы қасиетсіз жан екенін басқа бір әлемде отырған воевода қайдан білсін, Сейтекті қауіпті дұшпанға, болашақ бүлік, қарақшылық атаулыға ұйтқы болар күмәнді кісіге балаған, кеселді тамырды түбірімен жұлып тастауға бекінген. Қадырғали да күреңітіп кетті. Жыл бойғы, жаз бойғы жасағаны — баланың ойыншығы екенін, воевода оны бір-ақ тарпып, ұнтаққа айналдырғанын көрген.
Қару тастауға қарсы болғанымен, жақсылықтан үмітсіз емес еді, Сейтек те, Сібір де жайына қалды, енді өз бастарына қатер төнгенін аңдаған. Ораз-Мұхамедті ыза буды. Өздерімен бірге келген Сейтекті даралап алғанға, сөз аяғын құрдымға тартқанға шамданған. Воеводаны пәтуасыз көрген. Басына қатер бар деп ойламады. Қонақ! Бір дастарқаннан дәм татып отыр. Мәймөңкені қойып, шұғыл кетті. Бітім дедік, достық дедік, сол келелі кеңес қайда? Содан соң асықпай баппен манағы әңгімесін жалғастырды. Ақ патша — айбынды. Құдыретті. Қаһары түскенді құртады. Алқағанын жарылқайды. Ақ патшаның дәргейіне қазірдің өзінде қырық түрлі халық құлдық ұрып отыр. Қаншама жұрт өз еркімен қосылып жатыр. Салтан, сен — аталы, текті адамсың, байқап отырмын, ерлік пен ақылдан да кенде емессің, сен де ақ патшаның дәргейіне бас ұр... Ораз-Мұхамед Делі Даниялдың жанжал іздеп отырғанын сонда ғана ұқты. Әйтсе де илікпеген. Артыңлағы юрт бар... — Даниял бек! Әліңді біл! Воевода шалқалай бере қарқылдап күлді. Енді ашық кеткен. Мен білем. Сен білмейсің. Сөз тыңла!.. Содан соң суырыла, қызына сөйлеп кеткен.
Бітім дейсің, достық дейсің. Бітімде мән болу керек. Достықта сенім болу керек. Сейтекті құтыртқан кім? Патша ағзамның иелігіндегі жерге шақырусыз келген кім? Сендерге керегі — бітім емес, жаулық, ойлағандарың — достық емес, қастық деген. Пиғылдарыңды сұқыттарыңнан танып отырмын. Қонаққа келдіңдер — отырыстарың қазаға келгендей. Тойға келдіңдер — түрлерің соғысқа келгендей. Неге күлмейсіңдер, неге ойнамайсыңдар деді. Осындай арам пейілмен ақ дастарқаннан қалай дәм татуға болады деп, ашына тоқтаған. Міне, деген содан соң, алдарына құйылған сусыннан дәм татқан да жоқсыңдар. Арамдық емей немене! Көпті көрген, кемеңгер кісісің. Жақсы білесің. Мұсылман баласына ішуге шариғат қоспайды. Шарап — кәпір ішер харам ас. Ағаш көсекті, көк аяқтың сырына ұқсас, ашық ақшыл көзді терезе топсалы екен, айқара ашылды. Келер мезетіне күмбірлеп қоңырау соғылды. Ораз-Мұхамедтің өне бойы тітіркеніп кеткен. Воевода артына жалтақ-жалтақ қарап, дастарқан басына қайта оралды. Бірақ отырмады. Қонақтардың қимылын баққандай. Ораз-Мұхамед ашық қалған терезеге көз салған. Қарсы бетте, мөлшері жетпіс-сексен қадамдай жерде көлденең салынған, ұзыншақ ағаш үй бар екен.
Соның көлеңке бетіне жағалай стол жасалыпты. Аламандар арқасын қабырғаға бере, тізіле отыр. Қарсы алдарында өңшең қызғылтым киімді жауынгерлер. Қазақтар тегіс қарусыз. Орыстар тегіс қарулы. Алайда, екі жақ дастарқан үстінде жақсы табысқан сияқты, у-ду, мәре-сәре. Кейбір жігіттер мұндағы төрелері қашқалақтап отырған шараптан да біраз сілтеп алған тәрізді. Воевода дастарқан басындағылармен ымдасқандай болды. Мазасыздана артына қараған. Осы кезде есік сарт ашылып, үйге үш адам кіріп келді. Алдында — манағы бас жаушы Борис Доможиров. Әлденеге қатты ренішті. Тепсініп қолын сілтеп, ашына сөйледі. Төрде отырған қонақтарды көрсеткен. Өзін кеудеге қаққан. Үй ішіндегілер де айқыш-ұйқыш абыр-дүбыр болып қалды. Дауға қызбаған, дауыс көтермеген жалғыз воевода ғана. Әуелде Доможировты иықтан қаға, майда сөйледі. Содан соң дауыс көтермегенмен, қатты әуенге көшті. Ақыры, манағы екінші жаушы — Ерофей Глуховты орнынан тұрғызып, Доможировты дастарқан басына отырғызды. Сақалын уыстай, ызалана сөйлеп, жалпы жұртқа ортақ, Ерофей Глуховқа арнайы жарлық берді. Содан соң ентіге ежірейіп, меймандарына қарата сөйлеген. Думной Қарача! Ол қырымлымен қауғада болған, ноғайлыда чауш болған, Хозь-Тарханда тұрған — йәсірді көрмеген.
Оны басурман кісі құл қылмаған, ұрмаған. Ұзын қызыл көйлегін көтеріп, отырған жұртқа арқасын тосқан. Ораз-Мұхамед шошып кетті: воеводаның арқасы айқыш-ұйқыш, бүртік-бүртік, тілім-тілім тыртықтан көрінбейді. Ашу үстіндегі оқыс қимылынан өзі де қысылса керек, воевода асығыс киінді. Дастарқан басына келіп отырды. Баяу дауыспен сөйлеп кетті.— Ол білмейт. Мен білем, басұрманлармен қалай сөйлесер керек... Ярайт қазір йүзбасы көрет. Һәм әмбесі көрет. Қарача шариғат дейді. Біздің шариғатта қымыз іш деген йоқ. Мен іштім. Қонақта сен іштің, Сен һәм іштің. Ақ ма, қара ма, көрінеді... Ораз-Мұхамед тағы да терезеге қарады. Қызыл шапандылар тегіс түрегеп, олардың орнына өңшең қоңыр шапанды стрелецтер отырып жатыр. Әлденендей жаманшылық жақындап келе жатқанын анық сезінді. Шарап әуелі Сейтекке ұсынылған. Бөлмей ішу керегі, үй иесіне жаманшылық ойлаған адам ғана шашалатыны ескертілген. Сейтек тостағанды қос колдай ұстап, сусап келгендей құныға бас қойған. Тамағы бүлкілдеп, екі-үш жұтты да, кенет құсынған түйедей, қақалып, шашалып, аузындағысын жан-жағына бүркіне жөтеліп қоя берген. Қелесі кезек Қадырғалидікі еді.
Бек әуелі сұлтанға, содан соң Сейтекке қарады да, не болса да ақырына дейін шыдайын деген оймен өзіне созылған ыдысты алған. Асықпай аузына апарып, ернін тигізіп дәмін алды да, қымыз ішкендей, баппен сораптай бастады. Бөлмей, шашалмай ішіп бітті. Бірақ болған сәтте, бұрын ішіп үйренбеген ішімдіктен жеркеніп, болмашы тыжырынған. Меймандос үйдегі сыйлы қонақ қалағанын ғана ішеді! Өз адамдарына бұрылып бірдеңе айтты. Сөзіне жауап күтпестен, терезеге барып, сыртқа сұғына еңкейді де, орамал бұлғады. Қайтып келіп, тағы да өз адамдарына бірдеңе айтты. Сол сәтте тағы да күңгірлеп коңырау соғылған. Жаманшылықты жан-жүйесімен сезінген Ораз-Мұхамед атып тұрды. Сол тұрған беті, мүлде ойламаған, күтпеген істен есі шығып, қалшиып қатып қалып еді. Жаңадан келген жүз қаралы стрелец бір адамдай қылыш суырып, қарсы алдарында, мүлде қамсыз отырған аламандарды қайқая сілтей шапқан. Әлденеше жігіт қатарынан жапырыла, етпеттей құлады. Таңырқауға, түңіліске толы бір сәт мең-зең дағдарыстан соң кейбіреулері шалқалай шегініп, жандәрмен орындыққа жармасқан. Дастарқанның ең басында отырған, жері кең Манақ батыр еңкейе бере, жарқ еткізіп қанжар суырып, қарсысындағы стрелецпен қоян-қолтық айқасып қалды.
Оны жайратып тастап, өлген жауының қылышын ала сала, ұрандап, екіншісіне ұмтылған. Аламандар қарусыз болғанмен, жақсы жарақты еді. Алайда, ашық майдандағы жансебіл сауыттар енді қорғаныш емес, азап әкелді. Қиғыр қылыштар бір-ақ ұрып ұшыратын жан он мәрте қидаланып, соншама тақсырет шеккен. Әйтсе де, жан бермек оңай ма, қолға түскен тақтай, ағаш атаулы ғана емес, дастарқан үстіндегі ауыр ыдыстар, аяқ-табаққа дейін қорғаныс қаруына айналған. Қасапты майданның Манақ отырған бас жағы опыр-топыр араласып кетті. Осы сәтте ғана бар сұмдықты санасымен түйсінген Ораз-Мұхамед сол қолымен қылышын суырып, өкіре ұмтылды. Қасындағы қарусыз екі серігін де, бөлме ішінде, дастарқан басында отырған, тұрған адамдардың да ешқайсысын көрмеді. Көзегені — аяр воевода Даниял бек. Шауып, қақ айырмақ. Содан соң өзінің аламандарына қосылып, ажалды бірге қарсы алмақ. Данило Чулков мұндай оқыс шабуылды күтпеген екен. Тұзаққа оңай түскен жас сұлтанның қылыш ұстауда оң қол, сол қолға бірдей екенін қайдан білсін. Алайда аяғы ақсақ, өзі қартаң воевода әрі епті, әрі жылдам болып шықты. Әуелде, Ораз-Мұхамед қиялай шапқанда лып етіп отыра қалған.
Қайта түрегелгенде оның да қолында қылышы бар еді. Қос болат қаржыса шайнасты. Ызалы жас сұлтан айрықша асықты ма, әлде талайды көрген қартаң қолбасы тым әккі ме, денесіне қылыш дарытпады. Алайда қарсы шабуыл жоқ, тек, қорғанып қана жүр. Сұлтанның сол қолындағы қылышты қағып түсіруге тырысады. Сейтек. Терезеден секіргенін бір-ақ көрді. Мана, қонақтарын сыйлап, тегіс қарусыз кірген көп ішінен бір-екі кісі Қадырғалиға жармасқан еді, жұлқына сыпырылып, ол да терезеге жетті. Ораз-Мұхамед кері бұрылған. Қарусыз қос қуғыншы да, қалған жұртта жапырыла жол берді. Қадырғали да қарғып үлгерді. Майданға сонда ғана көзі түсіп еді. Шапандарының етегі шұбатылған, тегіс сауытсыз, бірақ жалаң қылышты стрелецтер сөгіле шегініпті. Арттарында қарайған бес-алты өлік қалған. Ал аламандардың шығыны көп. Мүмкін, жартысы. Мүмкін, жартысынан астамы. Қолында қысқа қылышы бар, бет-аузы қан-қан Манақ батыр айқайлай алға ұмтылған. Бірақ өңшең қарусыз, көбі жарадар, селдір топ артынан ермеді. Осы сәтте Ораз-Мұхамедтің қылышы Даниял бектің қылышымен қайта қаржысқан. Кенет шатырлап күн күркіреді. Бытырлап найзағай атылғандай болды.
Жалт қараған Ораз-Мұхамед әуелі қылыш көтерген күйі қалт бөгелген Манақтың бүктетіле кұлағанын көрді. Содан соң қалған аламандар да етпеттей, шалқалай, шоршып, секіріп әртүрлі кейіпте баудай түсіп жығыла бастаған. От қаруға болат шығыршықты бадана да, құрыш тақталы кіреуке де, қола қалқанды шарайна да тосқауыл емес екен. Көзкөрім жерді ақ түтін жауып кетті. Сұлтан ышқына айқайлаған. Енді жастығын ала жығылғаннан бөтен жол жоқ. Қиралаңдай басып, дию-перідей ойнақтаған, шешімтал шабуылға көшкен воевода толқын ұрғандай тықсырылды. Манадан бері ойнап ұрысса, енді шындап қорғанған. Сұлтанды қарудан айыру амалы жайына қалып, енді жан сақтау жөніне көшті. Қайтпай қаржысқанмен шегініп, бұрышқа қамалып еді. Кенет Ораз-Мұхамедтің көзінің алдын от орап кетті. Ауыр дүмпуден жер қозғалды. Қылыш қолынан түсті. Буыны бүгіліп, сылқ құлаған. Артта қалған қарусыз жүзбасы, елубасылардың бірі ашулы сұлтанды ауыр орындықпен басқа ұрған еді. X тарау ҚАПАСТА Дірілдеп, тоңып оянды. Тас қараңғы. Көр. Демін ішіне тартып тың тыңдады. Өлі, меңіреу тыныштық. Мүңкір-нәңкірден де, ізгі періштелерден де сыбыс білінбейді. Жайлап, оң қолын созған. Қатты бірдеңеге тиді.
Өне бойы дір етіп, тартып алды. Келер сәтте қайта созды. Ағаш. Ағаш қабырға. Сол жақта... сол жақта қолы ештеңеге ілінбеді. Соншама кең көр... Әлде... Ораз-Мұхамед ептеп аяғын жиды, қайта жазды. Жоғарғы жағын қармалап алды да, жайлап басын көтерді. Әуелі үсті-басын сипалаған. Кебін емес. Өз киіміне де ұқсамайды. Дөрекі тоқылған, көлбиген кең бірдеңе. Әр жерін ұстап көрді. Кеуде — бүтін. Бас — орнында... Кенет ышқына ыңыранды. Қос тұлым түбінен қиылған, төбе — бітеу жара. Сол сәтте бәрі де есіне түскен. Жағы салбырай шабылған, бет-аузы, омырауы қызыл қан, қолында айқаса кеткен дұшпанынан тартып алған қылышы бар, ұрандай алға шыққан Манақ батыр... Қызыл қырғынға ұшыраған қарусыз аламандар... Сейтектің, содан соң Қадырғалидың терезеден секіргені... Өзінің алдамшы воеводаға ұмтылғаны... Мұндай ездік болар ма. Аламанның ажалы қайдан келмеген. Батырдың басы қай найзаға шаншылмаған. Бірақ қай атасында сеніп қол артқан басшы соңындағы жұртын өлімге байлап беріпті. Мұндай қорлық болар ма. Айқаса кеткен бір адамды ала жығылмаған не сұмдық!
Енді, міне, тым құрыса ақ өлім бұйырмай, қырық құлаш па, сексен құлаш па, зынданда жатыр... Ораз-Мұхамед жатқан жерін сипалады. Топырақ емес, тас емес... төсек! Ұлпа, мамык болмағанымен, кәдімгі төсеніші бар... Кенет сырттан тықыр естілді. Ізінше, сау етіп жарық төгілген. Сүт түстес боз әйнек сыртындағы терезе қақпағы ашылыпты. Ораз-Мұхамед өзінің ортасына добал аяқты биік ағаш стол қойылған, қабырғалары тегіс жалаңаш, төбесі — салдау, едені — тақтай, төрт бұрышты, шағын бөлме ішінде, бір жақ қабырғаға тірей қойылған, жайпақ, жатаған төсек үстінде отырғанын көрді. Іле есік ашылған. Ішке кірген қынама қызыл шапанды, сап-сары шашы жалбырап, иығына түскен, калың, дөңгелек сақалды, орта жастардағы орыс әуелде таңырқай қарап, қалшиып тұрып қалды. Сосын, әлде шыға қашқандай, әлде артына бұрылып, бірдеңе айтқысы келгендей оқыс қимыл жасады да алға қарай бір аттап, басы жерге жеткенше еңкейді. Сәлемші — қарусыз екен. Қолына ұстаган табақ па, тамақ па, азын-аулақ бірдеңелерін стол үстіне қойып, сұлтанға әлде әуестене, әлде мүсіркей, жылы жүзбен қараған.
Сары шаш тіл қатпастан, Ораз-Мұхамедке жақындады. Бірақ дәл алдына келмеген. Қолы салбырап, жүзін төмен салып, орта жолда тұрып қалды. Соншалық момақан. Кеше, қамал қақпасында қарсы аларда Делі Даниял да дәл осындай момақан еді. Ораз-Мұхамед сары шашты жек көргісі келді. Намысқа, арға тиетін қатты бірдеңе айтқысы келді. Бірақ көкірегі қуыс еді. Ыза да, кек те жоқ. Айтар сөз де ауызға түспеген. Кенет сары шаш қабағын көтеріп, тік қарады. Көзі мөлдір көк екен. Арамдықтан, аярлықтан, зұлымдықтан ада... Ораз-Мұхамедтің басына акылға сыймас долбар оратылған. Мына сары шаштың кигені — қызыл шапан. Кешегі бас жаушы, жанжал алдында, сірә, мұны қорғап сөйлеген, бірақ қолынан ештеңе келмеген жүзбасы да қызыл шапан. Аламандармен дастарқандас болған әуелгі топ та тегіс осылай киініп еді. Жаулықты, жаманшылықты бұлардан көрген жок. Өзінің жатысы — мынау кісенсіз, ажырғысыз. Зынданда емес, үйде. Сонда... — Мен — йәсірмән? Сары шаш басын шайқады. Болды!
Кеше, немесе, осы өткен түнде бас жаушы: « Өз дастарқаныңды қорладың, бітім жөнімен келген қонақтарды қырғынға ұшыраттың, бұл үшін ақ патша саған алғыс айтпайды! » — деп қолбасыны кінәлаған. Мейірбан қызыл шапандар қаныпезер қоңыр шапандарға қарсы ұрыс ашып, талқанын шығарып жеңген де, қазақ сұлтанын тұтқыннан босатып алған. Ораз-Мұхамед шекесін қос қолдай ұстады. Алдында тұрған қызыл шапан, одан арғы стол, қабырға — бәрі қосыла шайқалып қоя берген. Шайқалған дүние бұлдырап барып, қайта өз орнын тапқанда, манағы сары шашты аузына әлде сусын, әлде ішірткі тосып тұрғанын көрді. Ішінде кесек-кесек туралған сиыр еті бар ыстық сорпа екен. Қалай Ескерге кетеді. Қуылып па, жоқ... Қуылса, жау жайлаған шаһардан қалай пана таппақ? Әлде... — Бас жаушы қайда? Сары шаш түсінбеді. Доможиров, Борис? Сотник? Хям Искерге кетли... — Екеуі соғысты ма? Әлде екеуі бірігіп Ескермен соғысты ма? Сары шаш түсіне қоймады. Ескер қауға, Дәмежыр қауға, Даниял қауға?
Онсыз да көп ақпар беріп қойғанын аңдаса керек, — Шурпа, Салтан, шурпа!.. — деген, сұлтанның аузына қасығын тосып. Құлға, қызметшіге зекіп көрмеген. Өз дәрежесінен төмен санайтын. Бірақ бұл жолы тым ұсақтап кеткенін аңдап, іштей қысылды. Қысылмас еді. Жау асы — арам ас. Сары шаш ләм-мим демеген. Жазықты адамдай, аяғын жинап, төгілген асты сүртіп, еденді жөнге келтірді. Сол үнсіз қалпы шығып кеткен. Сол сәтінде-ақ сұлтан өзінің қарны ашып, іші иттей ұлып бара жатқанын аңдады. Нәпсі — адамның жауы деген осы. Теріс қарап, бұратылып жата кетті. Тағы да есік ашылған. Тағы да сары шаш. Тағы да аяққа құйған асы бар. Сүлесоқ. Міндетті шаруа жолындағы жан тәрізді. Сары шаш ұқпаған. Саусағымен ымдап көрсетті. Сары шаш ұқты. Алдымен неге өзі ішуі керегін. Қабағының астынан түйіле қарап, бас шайқаған. Өзін өлтірудің жолы көбін, асқа у салынбасын жақсы түсінеді. Қиястықпен айтты. Сары шаш сырсыз ағаш касықпен көсіп алып, сорпадан дәм татты.
Тағы... Сары шаш қатарынан тағы да бірнеше рет ұрттап, қасықты сұлтанның сау қолына ұстатты. Дастарқанынан ас ішіп отырған адамды сөккен — нәмәрт. Кәдімгі ет. Тек сиыры арықтау ма, сорпасы сұйық, еті қасаң екен. Әбден көні кеуіп қалыпты, осы арық сорпа, шандыр еттің өзіне бүрк етіп, маңдайдан тер шықты. Әйтсе де көп іше алмады. Әлі құрып, қисайып жата кетті. Сары шаш үнсіз күйі, калған сорпа-суын, ыдыс-аяғын жиып алып, шығып кеткен соң, Ораз-Мұхамед ептеп орнынан тұрды. Әуелі есікке барған. Жайлап итеріп еді, жаңа бекер сылдырамапты. Сырттан жабық. Терезеге келді. Ештеңе көрінбейді. Қарсы бетте дәл осындай ағаш үй бар сияқты. Оңды-солды сығалап, үңіле қарап, аса мәнді мәселеге көзі жетті. Терезенің екі жағында екі күзетші тұрған сияқты. Яғни, есік сыртында да қарауыл бар деген сөз. Қабырға... тұтас, берік. Әйтсе дс сұлтан өз жағдайын жан түңілерлік санамады. Кебін киген жоқ. Ескерде қалған Қабан батыр не бітіреді. Ай-Шешек — жас екен, ел-жұртқа сыйлы Әз-ханым не бітіреді. Ұран салмай ма бүкіл Арқадағы алаш баласына.
Мың... неше мың, неше түмен әскер келмей ме сосын. Шыдап көрсін. Соғыссыз-ак шешіледі мәселе. Ойына мана сары шаш айтқан сөз оралды. Ескер қоршауда болуы мүмкін. Баяғыда Жармақ батыр соғыссыз алыпты. Егер соғысса... Делі Даниял да алар, бірақ оңайға түспес. Үш қатар қорғаны бар қамал тым құрыса бір ай қоршауға төтеп берер. Тіпті екі-үш апта дейік. Бұлар айтқан мерзімді уақыт өтіп бара жатқан соң, арттағы ел іздеу салмай ма. Содан соң аттандап ұран көтермей ме. Тек... Томан би бөгет жасамаса... Арғын, найман, қыпшаққа тегіс сауын айтып үлгерсе. Қанша уақыт керек? Үш апта. Көп дегенде бір ай. Неше мың әскер шеру тартып... Айтпақшы… Қару ұстар азамат түп көтеріле Башкентке аттанып еді ғой!.. Йә. Жағдай қиын. Мүмкін... Айдынды қол ендігі қайтып оралған шығар. Жеңіспен. Салтанатпен. Әлде, қолайсыз кезде басталған ұрыста тегіс харап болды ма... Жоқ! Ескер шыдай тұрса, он-он бес күн орайында бір хабар болмақ. Егер Ескер шыдамаса... Ай-Шешек, кәрі әже... өз анасы не болмақ. Ай-Шешек... Ораз-Мұхамед ойламауға тырысты.
Бар үміті — ақылды әжеде, сосын көпті көрген Қабан батырда.. Қаланы қашан жау қамайды деп қарап отырмаса керек. Жаманшылық жайын естісімен-ақ түн жамылып болса да атқа қонуға тиіс! Түске таман салдырай есік ашылып, сары шаш тағы да тамақ әкелген. Қуырылған тырна еті. Сұлтаннын асқа зауқы жоқ-ты. Алайда дастарқаншы ма, қызметші ме, әлде үй иесі ме, сары шаштың көңілі үшін тарамдап үзімдеп жеген. Арасында әңгімеге жетелеген. Била... — Владимир. Жөн-ақ. Руың кім? Сары шаш ұқпады. Және анау ағайындарыңа ұқсамайтын жақсы орыс екенсің. Қайда тудың, қайдан келдің, қазақша қалай үйреніп жүрсің? Соны айт. Балатемір басын изеді де, ойланып аз отырды. Содан соң өз жайын айтқан. Кейде сөз таба алмай тұтығып, кейде қиналып, қолын ербеңдетіп, кейде ымдап, әйтеуір жеткізген. Ораз-Мұхамедтің ұққаны: Балатемір — бек емес, қарашы. Қарашының ішінде өзінің қылышына ғана сенген жалғыз атты аламан. Хан-Кермен дейтін қалада туып өсіпті. Бұл — орысы бар, бірақ негізінен мұсылмандар жайлаған жер болса керек. Шіркеу де, мешіттер де бар, әркім өз дінін ұстайды дейді.
Ең ғажабы — осы Хан-Керменнің халқының дені — қазақтар екен (! ). Әйтеуір өзін қазақ атайды (? ). Жоқ. Қазан емес. Хажы-Тархан емес. Арыда. Тым арыда, орыс жерінің қақ ортасында болса керек. Балатемірдің тілі « қ » дыбысына келмегендіктен әлденеше қайтара сұрады. Анық. Орыстың казагы емес, татардың казагы. Осы өзің сияқты казак деп қойды Балатемір. Өздерінің хандары бар... Бірақ ақ патшаға бодан. Алым-салық төлеп, әскер беріп тұрады. Ар-ұжданына, дініне ешкім қол сұқпайды... Ораз-Мұхамед әуелде қызыға тыңдай келіп, сөз аяғы қисынсыз ертегіге ұқсап бара жатқан соң қолын бір-ақ сілтеді. Бүкіл Қазан харап болыпты, бүкіл Қажы-Тархан ойранға ұшырапты деп естіген. Қайдағы Хан-Кермен? Қайдағы мешіт! Тапқан екен мұсылман деп алдаусыратуды. Бұл білетін мұсылман — Абдолла хан, қазақта одан өткен жау бар ма! Сұлтанның сенімсіз райын аңдап, Балатемір де тиылып қалған. Томсарған күйі шығып кетті. Ертегі айтысудың қызығымен өзіне ең қажет жайларды сұрай алмағанына сонда ғана өкінген. Ізінше орыстың тәуібі келіп еді. Саңылаусыз екен. Тіл білмейді. Ораз-Мұхамед сөйлесуге тырыспады да.
Бас өзімдікі ғой деп, ырқына көне берген. Тәуіп сұлтанның тап-тақыр төбесіне әлденендей май жағып, уқалап, көп әуреледі. Содан соң ақ дәкемен тартып байлап тастаған. Онымен шектелмеді. Қайратты, жұмсақ қолдарымен Ораз-Мұхамедті етпеттете жығып, арқасына әлденендей май жақты. Әуелде доңыздың майы ма деп тітіркеніп еді. Бірақ оның иісі сүйкімсіз болса керек еді. Сұйық. Жылқы майына ұқсас. Қаз майы болып шықты. Сонда ғана есіне еміс-еміс бірдеңелер түсті. Мана, оянғанда түсім шығар деп еді. Құзға, тұңғиыққа құлаған. Түнекте денесін аяз қарып қалтырап тоңған. Өлген. Басына біреулер келген. Дәл осындай жұмсақ қол... Тәуіпке тесіле қарады. Таныс сияқты. Бұрын қайда көрді? Тілсіз тәуіп шаруасын тамамдаған соң басын изеп жымиды. Ораз-Мұхамед те бас изеген. Тәуіп екі саусағын көрсетіп, көзін жұмды. Енді тапжылмай екі күн ұйықтау керек? Жоқ, Сен екі түн ұйықтадың... екі түн өліп жаттың... Сен екі түн ес-түссіз жаттың! Әрине, жарақаттан емес, дерттен. Суық өткен. Өзінің ат-матымен суық Ертісті кешкені, үсті-басы малмандай болып, дірілдеп тоңғаны сұлтанның есіне түсті. Ышқына шырқ айналған.
Азат күні мен қазіргі халін салғастырып қарағанда іші-бауыры шат-шәлекей араласып, өкпе-жүрегі езіліп кеткендей көрінді. Теріс қараған беті тіл қатпай жатып қалған. Кешіне нәр сызбаған. Талмаусырап, талықсып жатқан екі тәуліктен соңғы үшінші түнді көз ілмей, кірпік қақпай өткізіп еді. Бірақ соққының ауыры — алда екен.. Бұл тұтқынға түскен үшінші күннің сәскесі — қазақ сәтті санайтын сәрсенбі еді. Ораз-Мұхамед өзімен жүздесуге келген Даниял бекпен сөйлесуден бас тартты. Теріс айналмаған. Тіл қатпай томсарған. Көзіне қадала қарап тұрып: « Аяр адаммен сөйлесер едім, аузым былғанады! » — деген. Даниял қызарған да, бозарған да жоқ. Дауыс та көтермеді. Егер дүниеде алдамшы бар болса — ол сендер деген. Ақ ниетпен келгенің өтірік. Қару тастады деген аламаныңның бірнешеуі, ішінде содыр жүзбасы да бар, қонышында қанжарын жасырып қалыпты. Арамдық емей немене. Бізден бес адам өлді деген. Бірақ арамның адымы қысқа. Тұтылды. Бәрі де лайықты жазасын алды деген. Содан соң өзінің ақ патшаның адал құлы екенін мәлімдеп, Салтанды қылмысты, күнәкәр пенде деп жариялаған. Шақырусыз Сібірге келді. Бодан жұртқа іріткі салды.
Бейбіт қаланы басып алып, православный христиандарды тегіс қырмақ болды. Бірақ ойы жүзеге аспады. Өзі қазған орға өзі түсті. Құдайға қарсылық сотынан бұрын жерде государь самодержец соты күтіп тұр. Сарай алаңында « Лобное место » деген, мәлік ағзамның ақиқат жарлықтары, ғаділ хүкімдері мен дана үндеулері байтақ жұртқа хабарланатын биік, дөңгелек текше бар. Сонда шешіледі тағдыры. Шаршы топтың алдында сұмпайы, сойқан істерін, соған орай кесімді жазасын жария етеді. Текшенің дәл қасынан әдеттегідей, патшаға қарсы қылмыс жасаған вор атаулыны жаһаннамға аттандырар аумақты, көрнекті тұғыр жасалады. Сонда тартады сазайын. Рас, патша ағзам мейірімді. Дарға асып қорламайды. Ерге лайық қазаға бұйырады. Жендет әуелі оң қолын шабады. Қидалап емес, жаңғырыққа салып, өткір балтамен бір-ақ қырқып. Өз ісінің асқан шебері. Содан соң сол аяғын. Келесі кезек — сол қол, оң аяқ. Ең ақырында, әрине, бас шабылады. Басыңның қалай шабылғанын сезбей де қаласың. Мүмкін, екінші кезектегі қол мен аяқтың өзі ауырмауы. Ауырады ғой. Бірақ кәззап қарақшы оны білмейді. Есінен танып қалған.
Алайда деген Даниял бек, ит — ит жанды келеді, екі қол, екі аяқ шабылғанша ақыл-есінен адаспай жататындар да болады. Мәселен, пәлен... Мәселен, түген... Ораз-Мұхамед жадына сақтай алмады. Патшаға қарсы болып, аяқ-қолы, сосын басы шабылған батырлар орыс еді. Әйтеуір, атына карағанда мұсылман баласына ұқсамайды. Даниял кетерінде Ораз-Мұхамедті мақтаған. Салтан — төзімді, қайсар, қайратты. Олда-білдә ( дәп солай деді: « Олда-білдә » ) төрт аяғын түгел шапқанда да есінен танбайды. Берісі Даниял бекті, арысы, патша ағзамның өзін балағаттап жатпақ!.. Есіктен шыға бере кері бұрылды. Езуінде ащы мысқыл бар. Баяғыдай — үш күн емес, үш жыл, отыз жыл өткен! Жоқ. Иығын қомдап алды да, айтсам ба, айтпасам ба деген екі ойлы кейіпке түскендей сәл бөгеліп барып сылқ еткізген: « Салтан, дәл осы сендей бала кезімде тұтқынға түстім; жалғыз емес едім — анаммен, екі қарындасыммен бірге; үшеуін де сенің қарақшыларың шауып өлтірді... Бірақ біз — мейірбан жұртпыз; бізде йәсір-базар жоқ, тұтқынға, әсіресе әйел затына қысас көрсетпейміз ».
Ораз-Мұхамедтің шекесі шың ете түсті. Тескішпен ұрғандай. Ұмсынып, орнынан тұра бере, езіліп қайта отырды. Тұмандатпай турасын айт! Даниял мүсіркей күлді. Салтанның қорқуы орынсыз. Патша ағзамның кеңшілігі көп. Кешірім жасауы да мүмкін. Бурыл шашын сілкіп тастап, маңдайын жарқырата кері қайырды да, нық басып шығып кетті. Айтпақшы, әлдене жіберем деді ме, қазаға, жазаға жақсы дайындық керек деді ме, тағы бірдеңе айтқан. Киім депті. Сұлтан өзінің алтын оқалы күдері шалбарын, қара камзол, көк мақпал шапанын бірден таныды. Жоқ. Саятқа шығарда кигені емес. Ескерде калғаны! Ескер алыныпты. Тым құрыса, тұяқ серпуге жарамаған. Ал өзінің жақындары... әйелі, анасы, әжесі... Мүмкін емес. Қолбасының айтып тұрғаны... айтып тұрғаны… айтып тұрғаны... Асыл-ханым әпкесі. Сібірге екі рет ұзатылды. Бірде ханның інісіне; бірде ел әмірінің өзіне. Соры арылмаған бейбақ!.. Неге тастап кетті екен.Күйеуі онсыз да тұтылды, неге бірге ала қашпады екен. Жоқ! Даниял өзінің тұспал сөзінде анасын ауызға алды ғой! Анам, екі қарындасым деді. Үй-іші түгел деді!..
Ораз-Мұхамед құтырып кете жаздады. Өкіріп айғайлағысы еңіреп жылағысы келді. Есікті тепкісі, терезені сүзгісі келді. Көзіне көрінгенді шаққысы келді. Өне бойы дірілдеп, тамағы түйіртпектеліп, ұзақ отырды. Ақыры өзін-өзі билеген. Қайғыға төзе білу де кісілік. Өле білу де өнер. Адамдық абыройын, сұлтандық мәртебесін ойлаған. Үстіне кигені — жағасы шолақ, етегі шұбатылған кенеп көйлек, жамылғаны қынамалы, көнетоз қоңыр шапан еді. Тұтқын киімі, кемдік жоралғысы деп ұққан. Дөрекі матадан денесі тітіркенгенмен үстінен тастамаған — жалаңаш отыра алмайсың. Орамның ішінде көйлек-кеншек те бар екен, әуелі соны алды. Кім көрсе де лайықты кейіпте болайын деп, калған киімін де мұқият киінді. Жетіспегені — алтын қалпақ қана — тағы да жайпақ ағаш нар үстінде малдасын құрып, үнсіз отырды да қойды. Сыртқы дүниемен аралықтағы жалғыз хабаршы — Балатемірмен де сөйлеспеген. Кеше ғана ойша қаншама жоспар құрып еді. Көңілін тауып, не сый беріп, Балатемірді қызметіне жүргізбек болған. Ебін тауып қашпақ болған. Қайткенде де бар салмақ, бар бейнет — өз басында ғана еді. Енді ақырын тәңірден күткеннен басқа не қалды! Бәрі алдамшы! Бәрі аяр!
Дәл өзіне жазығы жоқ Балатемірге өшпенділікпен қараған. Әлде сұлтанның көңіл-күйін бақты ма, әлде тұтқынмен тым жақындасып кеткені аңдалып, сөгіс естіді ме, Балатемір де әңгімеге сұрана қойған жоқ. Құрмет тұтқан тілсіз қалыпта. Ақыры Ораз-Мұхамед шыдамады. Қолбасымен сөзі барын айтқан. Ал қолбасының уақыты жоқ болып шықты. Ертең. Иә, Ескер алынды деген Даннял. Ұрыс-соғыссыз. Патша әміріне қарсы басты бүлікшілер ортасынан кетісімен, ноғай, татар, естек бектері де тоз-тоз болды. Кейбірі, тіпті қалаға соғуға мұршасы келмей, бірден-ақ қу далаға қашыпты. Кейбірі Ескерге жолай соғып, анау-мынау қазына-мүлкін ала-мала қайта безеді. Салтан — ақылды, парасатты жас екен. Жорамалы дұрыс. Тегіс тұтқынға түсті. Әрине, Ескер алынған күні. Ертесіне... Салтан өзінің қара ниетін танытқан күннің ертеңіне, таң ата, күн көтеріле. Қорған ішінде емес. Сыртында. Жолда. Ертістен сал буып өтерде. Салтан мен сенімен сөз таластыруға келгем жоқ деген Даниял кейіп. Сен, сенбе — анығы осы. Төрт әйел де тұтқынға түсті. Ай-Шешек-бегім, Әз-ханым, Алтын-ханым және Сейтектің әйелі Асыл-ханым... Қазір Ескерде, күзет астында отыр.
Тілесе, әкеп көрістіреді. Жасауыл... жасауыл дейтін жасауыл болған жоқ. Бүкіл Ескердің бас көтерер жұрты түгел қашып кеткен. Иә, айтпақшы, орталық алаңда аз ғана қақтығыс болды. Сосын, әйелдермен бірге бара жатқан төрт татар, мүмкін, қазақ, әйтеуір төрт-бес жасауыл өлді. Бірі — жын-пері екен, оқ дарымады. Борис Доможировты жаралап, қашып, құтылып кетті. Ат-матымен Ертіске бір-ақ қойғаны, антұрғанның. Болғаны осы. Қалған әңгіме — кейін. Тым-тырыс тыныштық, белгісіз түйткіл үстінде тағы да бес күн өтті. Адам тозаққа да үйренеді дейді. Сұлтан да өзінің ерекше халіне үйрене бастаған. Бұрынғы өмір — өткен түс сияқты. Қазіргісі — ғұмыр бойы кешіп келе жатқан тіршілігіне ұқсайды. Қапаста туған. Қапаста өмір сүрмек. Қапаста өледі. Тіпті ешқандай өзгеріс, жаңалық тілемеді. Өйткені ең үлкен жаңалық, ең үлкен өзгеріс — үй-ішімен — панасыз төрт әйелмен жүздесу болатынын айқын сезінген, жай ғана сезінбеген, түршіге қорыққан. Әйтсе де Ораз-Мұхамедтің басқадан түршігуіне, басқадан қорқуына тура келді. Түс ауа, үйреншікті мезгілінде далаға шығармап еді. Кенет дүңгірлеп қоңырау соғылды.
Сыртта әлденендей қарбалас басталғаны айқын аңғарылды. Адамдардың бей-берекет дабыстағаны, топырлай жүгіргені, тіпті, аттардың үй арасында кісінеп, дүбірлей шапқаны естілген. Зор дабылдың басы екен. Аздан соң дүңкілдеп топ атылды. Шым-шытырық айқай-шу естілгендей. Бие сауымнан соң сап басылды. Өлі тыныштық орнаған. Өзінің бар-жоғы ұмытылды ма деп еді. Кешке қарай есік сықырлай ашылып, қызара еңкейген күн жүдеу бөлмеге түскенде ішке ешкім кірмеген. Ораз-Мұхамед өзінің шығуы қажет екенін ұқты. Жасауылдар — басқа. Тегіс қатулы. Әжетін өтеген соң тілсіз түксиген қалыптары қайта қамады. Сол күні ас та берілмеген. Ертемен воевода келді. Өңінде ешқандай өзгеріс жоқ. Тек қолында сүйрете ұстаған кенеп қабы бар. Қаптың сыртына қатқан қан табы білінеді. Воевода буынынан әл кеткендей сылқ етіп, ағаш сәкіге отырды. Сұлтанға қадала қарап аз бөгелді. Содан соң ауыр күрсінді. Салтан, сен бала емессің деген. Мен өткенде айтқам. Кекірт көңіліңді бас, ақ патшаның дәргейіне жығыл деп, Тындамадың. Бірдеңені күттің. Мен де күттім. Екеуміздің де күткеніміз келді деген. Бірақ сенің пайдаңа емес, менің пайдама шешілді.
Олжа іздеген жеті жүздей қарақшы қамалды өртемек болды, бәрімізді қырмақ болды. Бірақ зеңбіректі жеті атқаннан қалмады. Туталақай қылдық деген. Әмәнда осылай болады. Қиямет машхарға дейін осылай болады. Қиямет машхардан соң да осылай болады деген. Мүмкін, енді ақылың кірер, ойлан деген. Онсыз да жазығың көп еді, енді біржола күнәға баттың, қаншама адамның қанына қалдың деген. Батыр еді, абзал азамат еді, бәрі — сенің кесірің деген. Айып сөзіне жауап күтпестен, капқа қол салды. Әлденені екі рет ұстап, екі рет дүңк еткізіп түсіріп алды. Акыры алақанына салып, ауыр тас көтергендей, қаптан әрең суырды. Кеңірдегі сорая салбыраған, бурыл сақалына қап-қара қан қаткан бас еді. Шашсыз тап-такыр төбесі — төменде жатыр, қапелімде кім екенін танып болмады. Воевода тақыр басты еденге солқ еткізіп, домалатып тастай салды да, қапқа кайта қол сұқты. Екінші басты өріле шұбатылған екі айыр тұлымынан ұстап, оңай суырған. Өң мен түс арасындағы сәл дағдарыстан соң бойын жиған Ораз-Мұхамед шылбырға ілінгендей салбырап тұрған, қан-қан тісі ақсиған, бір көзі ашық өлі басқа қос қолын қатар тосты.
Құшақтай алып, бауырына басқан. Бұл — өзі тіршілігінде тіл табыса алмай кеткен Томан бидің басы еді. Екінші, ұзак жорықтан соң мүлгіп ұйықтап кеткендей момақан қалыптағы тақыр бас — осыдан он шақты күн бұрын қаша ұрысып, куғыншыларға шалдырмай кеткен, арттағы елге хабар айтып, асығыс жиналған аз ғана әскерді жетелеп әкелген Қабан батырдың басы екенін Ораз-Мұхамед жанары кұрғаған кезде ғана танып еді. XI тарау ЖОЛДА Қызыл оттың ішіне секірген Қадырғали мен Сейтек тірі қалды деп, әсте ойламаған. Князь Сейдяк пен думной Карача көнді, сенікі бос қасарыс деген сөзге сенбеп еді. Жүздестір деп және сұрамаған. Біледі қалай жүздесерін. Әйтсе де, ұзак жол алдында, воевода үйінің босағасында табысқанда мүлде таңырқаған жоқ. Бұл кезде таңырқаудың өзін ұмытқан. Керісінше, Сейтек пен Қадырғали көрден тірілген әруақты көргендей болды. Жорықта өлдіге санаған әкелері жаназасы шығарылып, жылы өткеннен кейін аман-есен қайтып келген жас балалардай қуанған. Сол дағдарыстан соң Сейтек тұра ұмтылып, бас салып құшақтап еді. Абырой болғанда жылаған жоқ. Бірақ қайта-қайта сүйіп, бет-аузынан түк қалдырмаған. Ораз-Мұхамед жездесінің ұстамсыз мінезін ерсі көрсе де әбес санамады.
Сүйегі сорайып, қабырғасы ырсиып, жауырыны шығып, мүлде арып кеткен екен. Туыс, әрі тағдырлас — жаны ашыған. Ал Қадырғали қалыпты мінезінен жаңылмады. Әуелі рәсім бойынша « Алла жар! » айтқан, содан соң Сейтектің құшағынан босаған сұлтанның алдына басы салбырап, қос тізерлей, сылқ түскен: « Сау-саламат көргеніме мың да бір тәубә! » Ораз-Мұхамед қарашы бекті шынтағынан сүйеп, тұрғызып алды. Өңі бозарыңқы екен. Сақалы, самайы көк бурылға айналыпты. Басқасы — бұрынғыша. Жасыл сәлде, оқалы қымбат шапан, көк сауыр сақтиян етік. Білуім керек еді. Алдын алуым, жол бермеуім керек еді! Сергелдең де сейіл! Үшеуінің алғаш жүздесуін үнсіз қадағалаған воевода ұзақ жол алдында үйге кіріп, дәм ішуге шақырып еді. Ораз-Мұхамед қарқылдап күлді. Өткен жолы тойдық емес пе сенің асыңа. Енді Алла бұйыртса, мұнарасы биік Мәскеуде, патша ағзамның алтын дастарқанына бір-ақ бас қоярмыз! Даниял бек бет-аузы теңбілдене қызарып кетті. Ұят ізі емес, ашу ізі. Алайда Ораз-Мұхамед ойламай айтпаған.
Соңғы үш-төрт күн ішінде өзінің жұмыр басты жай тұтқын емесін, мұндағы жер тәңірісі Даниял бек — жүрісіне тоқтау жоқ әйдік күйменің кішкене ғана тегершігі екенін, өткенде кездейсоқ тірі қалмағанын, тағдырын — жаңа өзі айтқан « мұнарасы биік Мәскеу » ғана шешетінін анық түйсінген. Сондықтан бұрынғы қиястықты қойып, өзінің туа біткен, өскен ортасы қалыптастырған өр мінезін қайта тауып еді. Ораз-Мұхамед жан-жағына қараған. Көзіне тегіс жаңа киімді, арқаларына оқпаны сорайған ауыр мылтық асынған, оң қолдарында ұстаған жүзі ұзын, сабы найзалы айбалтаның түбін жерге тіреп қойып, салғырт тұрған жиырма шақты стрелецтен бөтен ештеңе шалынбады. Шалынуға тиіс те емес еді. Алайда Ораз-Мұхамед таңырқаған сыңай көрсетті. Воевода қапелімде жауап бере алмай қалды. Әкел атты! Қадырғали бек пен Сейтек бекке де ат келтір. Маған басқа емес, Азбан-Сұрды, өз атымды! Аз бөгелістен соң ат келді. Азбан-Сұр бір түрлі сүмпиіп, көзі былшықтанып кеткен екен. Сұлтан үзеңгіге аяқ саларда, — Қадырғали қолтықтан демеп, Даниял шаужайдан ұстаған, — оқыранып еді. Ораз-Мұхамедтің өкпе-бауыры езіліп қоя берді. Әйтсе де ерге нық мінген. Қадырғали мен Сейтек те атқа қонып еді.
Тұра қашар дегендей, Азбан-Сұрды сулықтан алған Даниялдың өзі бастап жүрді. Үшеуін қоршалаған стрелецтер де жаяу. Ал сыртта тағы да бір топ атты бар. Әйтсе де, сұлтанның айтқаны болды. Айдалып емес, аттанып барады. Қоршалаған — күзетшілер емес, жасауылдар іспетті. Шеру айналасы үш жүз қадам жүрген жоқ, анадағыдан басқа, өзен беттегі қақпадан шығып еді. Жағаға жанаса толқып, бүйірі қысаң, үйрек бас қымыз тегенеге ұқсас екі кеме күтіп тұр екен. Әр кемеде жиырма бес — отыз стрелецтен отыр. Воевода мен сұлтан бастаған топ жағаға жеткенде құрмет көрсетіп, тегіс орындарынан тұрды. Сұлтан сырғи босап, аттан түсті. Азбан-Сұрдың жалынан бір тарам қыл жұлып алып, шиыршықтап қойынына тықты. Сен серіктікке жарап ең, мен жарамадым. Тым құрыса, тұяғыңнан от ойнатып бір рет қанды майданға кірмедім. Хош... » Бөкен мұрынды танауынан сипады. Саған қарап қай азамат арттағы айбынды еліңді таныр... — Болды, болды, Салтан… — деген Даниял. Жарлық та, кінәлау да емес, ақталуға ұқсас.
Егер менің әжем Әз-ханым, анам Алтын-ханым, қосағым Ай-Шешек-бегім, әпкем Асыл-ханым жетім-жесірге теңеліп, жәбір-жапа көрсе... сұрауы сенен! Кенет көзі оң жақта, жоғарыда, өзен қабағына қапталдаса орнаған он шақты жас қабырға түсті. Бәрінің де басында ашамай сайғақ бар. Тінте қараса да таяу төңіректен басқа белгі көрінбеді. Үйіріліп, сұрлана түнерген, ағысы адам баспаған ызғарлы өлкеге барып тірелетін өзен ғана барлық сырға куә сияқты. Кіммен уәж айтысар жай бар — Ораз-Мұхамед іштей дұға оқыды да нық басып, алдыңғы кемеге беттеді. Кемелер жағадан жылжи бергенде арттан, қорған басынан ақ түтінге көміліп, орман мен өзенді жаңғырықтыра топ атылған. Көкейдегі мақсатына шырғалаңсыз, қантөгіс қырғынсыз оп-оңай жеткен воеводаның қуанышы ма, сәулетті сұлтанның ақ патшаға аттанар жолының жоралғысы ма, Ораз-Мұхамед пайымдамаған. Артына қайырылып қарамауға, карғыс атқан, қырсық шалған жерден тезірек ұзауға асыққан. Қабаттаса, тынымсыз, құлаштай сілтенген ескек жетегіндегі су күймесі өр Ертістің кең айдынын әп-сәтте қақ жарып өтіп, қарсы беттен қосылған суық Тобылдың арнасына шықты. Ағынға қарсы ұзақ жүзген. Екі қабақ — тұтаса біткен, саржағалдана бастаған емен мен үйеңкі. Ар жағы — меңіреу.
Біраз жүрген соң ояз жерлер, ашық алаңқайлар көріне бастады. Бірақ бәрібір өлі. Ораз-Мұхамед бұрылып артына қарады. Артқы кемеге емес, өз ізіне. Жалдана айырылып, қайта тоғысып жатқан су ағыны — қалыпты. Шешуі — қайық еді. Жансыз су күймесіне емес, тірі адамға — өзіне арналғандай. Артында қалған іс жоқ. Не батырлық жасап майданда танылмаған. Не келелі кеңеске түсіп көсемдік көрсетпеген. Өткен өмірі ізсіз болғанда, қазіргі халі қандай? Сықса — сөл, қақса — шаң шыға ма. Аз уакыт жүздескенде ақылды әже бағыттап еді осы жолға. Атаң Қасым хан заманынан қалған сөз бар, құдіретті қондыгерден соңғы әлемдегі ең күшті әмірші — орыстың ақ патшасы деген. Ақ патша алтын таққа мініп, гауһар тәж кисе, жасауыл жауынгері жер түбіне жетіп, жарты дүниені өзіне қаратса — қарашы жұрттың елдігі, ерлігі, айдын, абыройы; елді телісі мен тентегінен таныма, ері мен серісінен таны деген. Байланбай, айдалмай, басың бос, белдігің бүтін қалыпта бар, аталы елдің ұлы, аруақты ердің ұрпағы деп сыйлар, сыйласа сыпыра қылар, таңырқама, тартынба деген.
Қылыштың жүзіне неге шалынбадың. Мылтықтың оғына неге ілінбедің. Көр зынданға салмай, бағып-қаққан себебі не? Мұнда сыр бар. Сен — керексің. Сен болмасаң — ордалы жұртың керек. Ойлан, мәнісін ұғуға тырыс деген. Аталарың аңызда айтқан « Мұнарасы биік Мәскеу » — талай жұрт жол салған қасиетті шаһар. Жау құрығы жетпеген, жатқа тізгін бермеген іргелі елдің байтағы; шәрін көр, шәрбәтін тат, жұртын көр, жақсысын таны. Қайрылып соқсаң, кажетіңе жарар. Қайырылмасаң, кайғыда қалмассың. Жат тұтпа, жақын қылуға тырыс деген. Ер — кебснек ішінде сыналады. Кебін киіп бара жатқан жоқсың. Кейінгі жұртың да карап қалмас. Бір қисынын кслтірер деген. Өлім — азаматтың ақыр түбінде айнымай табысар жан серігі. Ер — жақынға ажарымен, жауға ажалымен танылады. Артыңда дақ калдырма, абыроймен өл деген. Көңіл аулаған көп сөздің ішінде жүйесін тапқаны — осы соңғысы еді. Қапаста шірір құлдықтан абыройлы өлімді артық көрді. Алдын ала анттан бас тартқанымен, ақ патшаның дәргейіне баруға келісті. Бірақ сенім атаулыдан ада. Ажал, абыройлы ажал үшін ғана бой салған.
Енді, сана жұтып, сарғая ойлап отырса, өмір — тәтті екен. Қимасы мол. Кешегі сайын сақараны сапыра дулатқан сән-салтанат қайда. Ақ тұйғын, қызыл бидайық, Азбан-Сұр ат қайда. Ақ адал жары Ай-Шешек… Көңілдегі ең үлкен күп өзінің кіріптар халі, жақындарының кембағал күйі емес, осы Ай-Шешектің белгісіз жайы. Даниял жүздестіруден бас тартқан. Қарт әже ол туралы айтудан қашқақтаған. Сырқат көрінеді. Екінші қайтара айналып соққанда: « Ер азаматтың намысы тапталған жерде, ай нұрлы арудың жаны садаға! » деген. Үшінші қайтара емеурін білдіргенде: « Шырағым-ай, қазір дертті емес кім бар… — деп тоқтаған; сосын: — келін жүкті, үшінші айға қараған, тұмса шіркін, соны ауырлап жүрсе керек... » деп еді. Тыныштықта ат шаптырып, сүйінші сұрар игі хабар кіріптар күнде жаңа бір қайғы болып жабысқан-ды. Ширатылып аққан су беті шұбарлана толқып кетті. Көк желкеден күздің суық ызғарлы өкпегі ескен. Кемешілер ұжымдаса, асығыс қимылдап желкен керді. Туырлықтай, аппақ, жалғыз желкен. Ескекке мылтықшылардың жаңа тобы отырған. Жүріс өнди түсті.
Ораз-Мұхамед орыстың көк күймесі — желді желкен жеккен астау кеме ішінде түнерміз, үздіксіз жылжырмыз деп ойлаған. Бұларда да қоналқа болады екен. Күн бата екі кеме де жиегіндегі тоғайы ысырыла біткен алаңқай тұсына тұмсық тіреді. Жалдай түскен кемешілердің бірі кендір арқанды жиектегі жуантық, мүкті томарға шірей байлаған соң, ең алдымен жағаға шығу құрметі Ораз-Мұхамедке тиген. Күнұзақ ой салмап еді, енді ғана аңдады; өңшең қызғылт киімді мылтықшылар ғана емес, көш ағасы — ыңғайына қараған да, патшадан сый алуға бара жатқан баяғы екінші жаушы Ерапай Құлық та салқын әдеп жетегінен озбайды. Әйтсе де сұлтан өзінің тұтқын екенін айқын сезінеді. Бір сәт назардан қағыс қалмады. Тіпті әжетке шыққанда да екіден кісі жүреді. Ал Қадырғалилармен тілдесуге мүмкіндігі болған жоқ. Сол әуелгі қалыпта дара ұстайтын сияқты. Кемешілер қу ағаш жинап, шақпақ шағып, лаулатып от жаққан. Шөңке көтерген. Ас алдымен сұлтанға тартылды. Быламық көже. Екі тілім қара нан. Кепкен балық. Сұлтан тәбеті шаппаса да, соңғы күндердегі әдетімен сыпырып-сиырып, түгел жеген.
Делі Даниял өзін қорқытқысы келсе де шындап айтқан « Ажал алаңына » көрген кісі түңілердей көтерем кейіпте, арып-аршып жетпеу жағын ойлап еді. Екінші күні кешке қарай Тобылдың үлкен арнасы сол қолда қалды. Кемелер қабағы қысыңқы, ағысы шымыр Тұраға түскен. Арада тағы бір күн өткенде өзеннің екі қабағы бірдей жайдақталды. Көлеңкелі шоқ-шоқ тоғай, ат бауырын сызар, солып қуара бастаған қалың шалғын. Кенет сол қапталдағы, мал тұяғы тимей тұнып тұрған құйқалы қабақтан бейтаныс кала көрінді. Өзі қонаққа келген Тобылдың сыңары Түмен. Тек одан гөрі аумақтырақ, айдындырақ. Дәл іргесінде қап-қара болып күйген өртең дөңес көрінеді. Ақ патша — құдіретті деп еді Делі Даниял. Жарылқауы да оңай, жер қаптыруы да оңай… Түменнен өткен соң кемелер тура терістік батысқа бағыт алды. Өзен арнасы ирек-ирек. Кейде түстікке бұрылады. Кейде терістік шығыска жалт береді. Бірақ қалай оратылса да тәңірінің сызып қойған жолы айнымайды. Ораз-Мұхамед жол бойы тағдырдың жазуына ғана емес, ақ патшаның құдырет күшіне де нешеме мәрте тәнті болып еді. Көк күймеде туып, жүйрік ат үстінде өскен көшпендіге қиын, ұзак көрінген алғашқы күндер жолдың жеңілі, саяхат, сейіл екен.
Тура да мәңгі жолдас болмады. Арада он шақты күн өткенде тіркесе жүзген қос кеме жалт бұрылып жаңа сала — ағыны арынды Тағылға түскен. Кемешілердің машықты қолдарының өзі талыққандай. Ескектер қабаттаса сілтеніп, үздіксіз есіледі. Стрелецтер бие сауым сайын алмасады. Күздің суық ауасында, өзен бетіне көтерілген салқын тұманмен астаса, арқаларынан жылы бу бұрқырайды. Біріне бірі дем бере, тынымсыз тартады. Жүріс сонда да өнбейді. Тым мимырт. Жағадан көлденең қазақ қараса: « Мына шіркіндердікі не азап! Жарайды, аты жоқ екен, қу астауын тастап, жаяу неге тарта бермейді », — дер еді. Төрт-бес күнгі азаптан соң Тағылдың арынды арнасы да көзден бұл-бұл ұшты. Кемелер тастақ, тар, жаңа арнаға енген. Жараула аталады екен. Ақ көбіктене бұрқыраған асау өзенге мың ескекпен түскен кеме де кері ағардай. Мылтыкшылар тегіс жағаға шықты. Бірі қалмай, кеме тұмсығына байланған кендір арканға жегілді. Мықшия сүйреп, тасбақа аяңмен алға жылжыды. Жалықпады. Қажымады. Ораз-Мұхамед бұл жұрттың қажырына таңырқаған. Тірі адамды көлік еткен ауыр кемеде отыра беруге қысылған; жағаға түсуге сұранып еді.
Тура қашар деді ме, Ерофей Глухов ризашылық бермеді. Ұзамай асау Жараула да қол жетпес жайдақ жол кейіпінде елестеді. Жолаушылар тағы да қия тартып, Баранша дейтін сарқырама суға түскен. Арқан бойы шықпай жатып, кеменің түбі сақыр-сұқыр етті. Тасқа тиіпті. Қақ айырыла ма деп еді, шыдады, әлде тас кетілді, әлде ағаш сызылды, әйтеуір дөңбектен өткен. Сәлден соң тағы да тас. Бұл жолы өте алмай, байланып тұрып қалып еді. Мылтықшылар суық суды белуардан кешіп жүріп, кеме астына жуан бақан салып, бөгесіннен көтермелеп өткізді. Алайда ұзамай тағы да қойтас көлденеңдеген. Бұл жолы кеме үстіндегі азын-аулақ азық-түлік, қатталып, теңдеп буылған аң терісі, тағы басқа жүк атаулы тегіс жағаға шығарылды. Жүгі жеңілейген кемені оңай сүйреп, ілгері апарып тастады. Содан соң жабыла арқалап, жүкті оздырған. Алға жылжыған сайын өзен тарыла берді, таязи берді. Жүксіз кеменің өзі қайырлаған. Енді, қайтер екен деп еді. Оған да амал тапты. Қос желкенді біріне бірін жалғап, ағысты бөгеді де, ұшын екі жағадағы мықыр емендерге байлап тастады. Өзен деңгейі әп-сәтте көтерілген.
Сопаң етіп жоғары шыққан кемелерді асығыс сүйреп әудем жерге апарады. Содан соң желкендерді жылжытып, қайтадан суға кіреді. Ораз-Мүхамед бұл жұрттың қайрат-жігеріне тәнті болды. Үш күнгі жан төзгісіз бейнеттен соң кемелер біржола қайырлап, тоқтаған. Көктен топан қаптамаса, неше желкенмен қалай керсе де су деңгейі тізеден аспайды. Өзен емес, жайылып аққан тасты бұлақ. Тоқыраған, тұмсық тасқа ұрылған жер осы деген. Шынында да, жиыны елу қаралы мылтықшы жабыла көтеріп, екі кемені де жағаға шығарды. Бұл кезде жер бедері де өзгерген. Бұрынғы бітеу тоғай жоқ. Етектегі емен мен қайың орманын — сай қуалай, қар қуа шыққан, биікке тармасқан самырсын мен шырша алмастырды. Самырсын сарғалдақтана бастапты. Шырша — мәңгі жасыл. Ал емен тарбия мықшиған қалпы жалаңаштанып еді. Қайың бастан-аяқ сары жапырақ жамылған-ды. Адам ғұмырының ұзын-қысқалығы жансыз ағашқа да ортақ сыпат екен. Тіпті көктеуі, бүршік салып, жапырақ жайып, тіршілік құруы да әрқилы. Әр жерде. Өз жерінде. Ораз-Мұхамед төңірегінен жол бойы тағдырлас танып, қимай, езіле көз сүзген сары жамылғылы кайың іздеді. Жоқ.
Тамыры берік, бүгін семсе, көктем туа қайта күш алар, жүз жасар, бұтағынан үзіліп түскен жаңғағымен ұрпақтан-ұрпақ қуып мың жасар самырсын ғана, ешқашан сарғаймас, қыста да, жазда да өмір нәрі — көк нәрінен айрылмас шырша ғана көрінеді. Өз бетімен ойға батты ма, өзгелердің жұмысын қызықтады ма, әйтеуір түйсіне аңдамапты — жартасты, құзды кең қолат аңғарға кіре тоқтаған екен. Ілгеріде біріне-бірі мінгесе өрлеген, басы қар, белдеуі сұп-сұр тау жүйесі көрінеді. Бүкіл көкжиекті қалқалап тұр. Ескерде көп естіген, біраз жұрт Қап тауының ағайыны етіп сыпаттаған Тас-Кемер — осы! Кемешілер тағы да тынымсыз әрекетке кірісіпті. Тегіс балташыға айналған. Бұтақтап, құлаш-құлаш кеспелтек дайындап жатыр. Ораз-Мұхамед іс мәнін бірден ұқты. Дөңбек — кеменің астына салынбақ. Шынында да солай болды. Араларын екі-үш қарыстан, қатарластыра көлденең төселген жұмыр ағаштар алмалы-салмалы дөңгелек қызметін атқарады екен. Біразы кемені жабыла сүйреп, алға жылжытқанда, бірнешеуі артта, табаннан шығып қалған дөңбектерді қайтадан бауырға іліндіріп отырады. Аздан соң сүйреушілер мен салымшылар, тең арқалаған жүкшілер өзара орын алмастырады. Кеме — астындағы ағаш ыңғайымен сырғанай берсе жақсы ғой. Жоқ.
Кейде дөңбек дымқыл шым топыраққа батып кетеді де, онсыз да қара жер бетімен келе жатқан кеме шоңқия қайырлайды. Кейде көлденең тас, шіріп құлаған ағаш кездеседі. Тастан көтеріп өткізу керек. Ағашты жолдан аластау керек. Стрелецтер бәріне де көнді. Қарап тұрған бірі жоқ. Аһылап-уһілеп, қарғанған, қарсылық білдірген бірі жоқ. Ораз-Мұхамед бұл жұрттың төзіміне, еңбекшілдігіне таңырқады. Жол қиындай түсті. Ойқы-шойқы бедерімен емес, қайқия шығандаған өрімен. Буын-буынынан әлсіздік сезінген, құлағы шыңылдап, басы айналған сұлтан кенет өне-бойы тітіркеніп, шатқаяқтап тұрып қалды. Тура қарсы беттен, белестен асып, дауыл десе дауыл емес, түтін десе — түтін емес, тұман десе — тұман емес, қарақошқыл, шуда-шуда болып, жолдағы шөп, ағаш, тас атаулыны жалмай жұтып, бүктетіле, оратыла, үнсіз, дыбыссыз, жалпағынан жылжып келеді. Міне, алдыңғы кісілер тұңғиыққа батты. Сәлден соң суық, дымқыл леп өзінің де бетін шалды. Қатарындағы мылтықшылар да, одан арғы кеме де дүлейлі күңгірт тылсымға сіңіп жоғалды. Бұрылып қарап еді, сүйретпедегі артқы кеме де жапырылып барады екен.
Сұлтан суық дымқыл ауамен үздіге дем алып, алға басты. Тоқтамай, ілгері жылжушы — жалғыз өзі емесін аңдаған. Анда-санда дабыр-дұбыр дауыс, қараң-құраң сүлелер көрініп қалады. Аруақ пен жын-шайтан тілдесіп жатқандай. Сонда ғана ертеде естіген бір сөзі есіне түсті. Алатаудың қолатты сайына тұман қонақтап жатады екен. Басына шықсаң, киіздей тұтасқан бұлты аяғыңның астында қалады екен... Мынау да сондай тұман, сондай бұлт. Сәлден соң белден аса көшкен бұлт буалдырлана бастады. Сұлтан өзінің өрге шығып емес, тегіс жермен жүріп келе жатқанын аңдаған. Табан асты сықыр-сықыр етеді. Қара мұлғын тұман қалай келсе, солай жоғалды. Алдағы ашық аспан көгжілтім нұрмен ойнаған. Жарқырап күн шықты. Аяқ асты ірі ұлпа, аппақ қар екен. Наурыздың қарындай кіршіксіз таза, шаңқан. Ораз-Мұхамед Тас Кемердің қақ төбесіне, ұлан асуға жеткенін сонда ғана ұқты. Алда еңіс. Сапар қалай аяқталар, өз өмірі немен тынар — күңгірт. Алайда ерте ме, кеш пе, жаңа дәуірмен жүздеспей өз халқы талай ағыс, тасқынды кешерін, талай өткелектен өтіп, сүйретпеге түсерін, талай тұманда түршігерін бұлдыр көңілмен анық түйсінген.
Ақыр аяғында көк аспанға таласарын, жарық күнді көрерін ойлады ма екен. Кім білсін... Бір бойында парасат пен мінез де, жүрек пен қайрат та бар сақара ұлы Ораз-Мұхамед әлі жас еді. Он жетіге жаңа шыққан. Осы бұла көңіл, он жеті жасымен, ата-бабалары бұлғақ, қырқыс тізгінінде жүрген шақта, ерлігі азайып елдігі тозған, ілгері жылжу орнына кері кетіп, кенеу қашқан заманда — тағдыр талғамымен бе, өнімді еңбегімен бе, озық өнерімен бе, несімен болса да екі-үш жүз, бәлкім, төрт-бес жүз, тіпті мың жыл алға озып кеткен батыс әлемнің босағасынан аттаған. Үшінші бөлім ОРЫС ЕЛІ I тарау МҰНАРАСЫ БИІК МӘСКЕУ Шағын өзенге, екі қапталы қызыл қыш қабырғалы тас көпірге иек артарда үнемі өзгеше күйге бөленетін. Жоқ. Есіне көк Есіл түспейді. Сұр Ертіс те алыста, ертегілі өлкеде қалған. Аты өзен демесе, ұқсастықтан ада. Есілдің жағасы жасыл құрақ болатын. Ертістің сағасы ен тоғай болатын. Және қазір жайқын жаз емес, қақаған қыс. Су — шұбатыла үйіріліп, толқындана аунап, сырғанай ақпайды. Бұйралана қатқан. Қалың мұз беті — сірі қар. Айғыз-айғыз із.
Қосарымен жарысып, шұбатыла созылған шаңғы ізі. Алашабыр адам ізі. Бірақ өзен — үнемі үлкен өзгерістің басы, жаңа дүниенің шекарасы сияқты көрінеді. Есілден кешіп өткенде қазақтың қан жайлауы басталатын. Ертістен сал буып өткенде сүбеде құба қалмақ пен бараба қонысы, етекте Ібір-Сібір жұрты жататын. Ал енсіз Негіленнің тас көпірінен ары — хан жайлауда, жат жұрт та жоқ. Артта — қала, алда да қала. Бәрі бір-ақ қала. Мәскеу. Москва!.. Орыс елінде де өзендер көп деседі. Шалқар Еділдің өзі орыс орманынан бас алады екен. Алайда кішкентай Негіленнің жөні бөлек болса керек. Қалың орман ішінен жыланшықтана шыққан шағын жылға үлкен дарияға тұп-тұра бүйірден ұрмай, қиғаштай келіп, басқа тұстан емес дөңес қырқаның етегінен, белдеулей құйыпты. Дәл осы арадан бекініс салынсын дегендей. Жетпей айтқан. Қорықпаған адам қорған салмақ. Жеңіліс күні жапырыла көшпейсің. Бар күшің осында тоғысады. Ақырғы тамшы қаның қалғанша арпалысасың. Жеңіс күні жағалай базар, сыпыра сауда кешпейсің. Бар береке байлық осында келіп құйылады. Қордалана бересің. Ордалана түсесің. Мұнда да солай болыпты. Көлденеңнен естігенге — ертегі, көзбен көрмегенге — қиял.
Танып, білгенге, сезініп, түйсінгенге — таң. Ит тұмсығы батпас меңіреу ішіндегі тәңірінің өзі тарту етіп ұсынған белесті мүйіске орыстың жауынгер кінәздерінің бірі шағын қалашық салады. Бұдан он бес-жиырма ата бұрын. Мүмкін, жиырма бес-отыз ата. Кім білсін. Әйтеуір Шыңғыстан да, Әз-Жәнібектен де бұрын. Бағзы заманда. Ағаш қорғанды, ағаш сарайлы шаһар әкеден балаға көшеді. Одан немереге, шөбере, шөпшек, туажатқа... Орыс елінің қақ ортасында, қолайлы қоныста тұрған қала уақыт озған сайын өсе береді, өрлей береді. Әрине, сәулетке, берекеге, айбатқа бір күнде жетпеген. Қоныс еткен жұртымен бірге беймаза тірлік кешкен. Талай рет іргесіне жау келген. Шабуылға, шапқынға ұшыраған. Бірақ... мызғымаған. Өрт алған жатаған қора-қопсы орнына зәулім ғимарат тұрғызылған. Тозған, құлаған ағаш дуалдың орнына тас қорған соғылған. Елімен бірге өскен, жұртымен бірге көркейген. Ақыры көп қаланың бірі емес, басы болған. Бүкіл елдің мәйекті ұйтқысына, құтты босағасына айналған. Кіріптарлыққа, езгіге қарсы ең үлкен серпіліс те осы арадан басталған.
Орыс елі сілкіне түрегелсе, ауыр азаптан құтылып, өз тізгінін өзі алса — ең алдымен осы ордалы қаланың арқасы. Қатардағы көп жұрттың бірі емес, бірегейі болып шықса, айбыны асып, күш-қуаты кемерінен шалқып тасыса — ең алдымен осы орнықты қаланың арқасы. Бір замандағы шағын бекініс қазір әлемде теңдесі жоқ байтақ шаһарға айналған. Аумағы ат шаптырса жеткісіз. Бір өзінде қырық мың үй бар деседі. Қамалдың өзі неше белдеу. Осымен тоқтар, тоқырар түрі көрінбейді. Ақтажы бояр, бас уәзір Борис Годунов бұрынғы Шарбақ-шаһардың, Ақ-шаһардың сыртынан жаңа белдеу — қорғанды жаңа қала тұрғызып жатыр. Бұдан былай қырымдықтар қия басып, Мәскеудің іргесінен жүре алмайды деседі. Шынында да солай болар. Орыс елінің бағы асар, туы көкке таласар. Москва өсе берер. Бірақ әуелгі ұя — кішкене Негілен ( * Неглиная ) мен кең дария арасындағы тас корғанды шағын мүйіс қашанда өз орнында тұрмақ. Оның аты — Кремль! Мұнарасы биік Мәскеу — сол! Байтақ Москва орыс елінің қасиетті ордасы болса, оның қолқа-жүрегі — Кремль! Бүкіл елдің қажыр, қайраты сол арадан күш алады екен.
Бүкіл елдің ақыл, саясаты сол арадан өріс табады екен. Қайтпас қайрат. Мұқалмас қажыр. Терең ақыл. Тиянақты саясат. Біл. Ұғын. Үйрен. Ораз-Мұхамед әуелде бәрін де басқаша қабылдаған. Ноғайлы қауымы жортуылда түскен жәсірді Үргеніш пен Хиуада құлдыққа сатады екен. Бұхарлықтар қолға түскен кіріптар бейбақтың аяғына кісен салып, арық, тоған қаздырады, тас қалатады екен. Қазақ жәсірді арбаның күпшегіне теңгеретін. Ересектердің ішінен исалмас, жігерсіз, тіпті ақылы кемістерін ғана тірі қалдырып, қой соңына салатын. Ес білмес жас баланы ғана олжалар еді. Елін, тілін ұмыттырып, асырап, бала қылып алатын. Ескі аңыздан, батыр жырынан ғана аты естілетін орыс жұртының салтын кім білген. Тұтқынның аты тұтқын. Ораз-Мұхамед өзін басқаша тағдыр күтіп тұр деп ойламаған. Құлдық! Құлдық! Тек қана құлдық! Рас, алдында таңдау бар. Құлдықтан құтқарар, азаттыққа жеткізер. Ол — өлім. Өзіне қол ұру — қазақ салтында да, мұсылман қауымында да жоқ әдет. Алайда әзірейілдің көп күттірмесі хақ. Балталап шапсын. Бұтарлап шапсын. Бәрі де ақ өлім! Шәйіт болмақ! Жас жаны жаннаттың төріне шықпақ.
Арып-аршып үш ай жүріп, ақпанның ақырған аязында орыстың астана шаһарына жетіп еді. Қаншама әскер қарсы алған. Әуелі сырты терең ормен қоршалып, жал топырақ үстіне тұрғызылған ағаш қорғаннан, емен қақпадан енді. Жыпырлаған жатаған үй. Содан соң тағы да ағаш қорған, мұнаралы қақпа. Тағы да тізіле бой түзеген үйлер. Содан соң ақ тас қамалдан, темір торлы қақпадан өтті. Жамырай күңіренген көк төбелі, қабат-қабат терезелі биік ғимараттар. Солардың біріне тоқтаған. Кең сарай. Бірақ байыз таптырмады. Әлдеқайда алып жөнелген. Жалаңаштап шешіндіріп, ыстық жалын шалқыған, буы бұрқыраған дымқыл үйге кіргізгенде өзіне өлімнің жаңа түрі бұйырылғанына күманданбаған. Сөйтсе, орыстардың жуынатын үйі екен. Кәдімгі монша. Су тілеген арық денесін аянбай ысқылады. Басқалардан көргенін істеп, шабынды, Жұртпен бірге есіктен жүгіре шығып, сақылдаған аязда, жаңа жауған таза қар үстіне аунады. Ауырмады. Рақаттанып қалған. Әбден тазарған. Енді ахиретсіз көмсе де арман жоқ. Бас еркінен айырылғаннан бері алғаш рет қамсыз ұйықтап тұрды. Ертеңіне барын киіндірді. Орам, орам көшелермен өткізіп, тағы бір тас қорғанның ішіне әкелді. Тағы бір ғимаратқа енді.
Ажал алдындағы ақырғы жауапта су болар деген. Қалыпты мінезін тапты. Иілмеді. Тасырлық емес, тәкаппарлық танытқан. Майда тілді татар тілмаш арқылы сөйлессе де, өзін құзырына келтіріп отырған қарашы бектің ( аты — Әндірей Шалқан; ақ патшадан, бас уәзірден соңғы ең мықты — осы көрінеді ) қабағын, қимылын қалт жібермеді. Сауалына іркілмеген. Өсірмей, кемітпей, шынын айтқан. Өтірік өрге баспайды, шын сөз шыңға шығарады. Әсірелесе де асырмай айтқан азғана деректің өзі Әндірей бекке айрықша әсер еткенін анық байыптады. Әсер етпегенде. Елі ересеп. Қонысы кең — бір қиыры мен екінші қиыры үш айлық жол. Жер жомарт, жұрт бай. Халқы қара ағаштан қалың, жаудан қайтпас ер. Тас түйін бекінсе, жүз жиырма мың әскер шығара алады. Ораз-Мұхамед өзінің тегін, жөнін жеткізе айтып, босатылуын, тезірек елге қайтарылуын талап еткен. Әйтпесе, шатақ шықпақ. Биылғы жазда қазақтың қалың қолы Бұқар бетте, соғыста болды. Жорық жеңіспен аяқталғаны күмәнсіз. Келер жазда тоқсан мың, жүз, жүз жиырма мың әскер Сібірге қаптаса не болмақ? Ағаш қорған, азғана әскер... Татулық жақсы.
Ал татулықтың алғы шарты — жас сұлтанды, көп сұлтанның бірі емес, бүкіл қазақ елінің тізгінін қолында ұстап отырған Тәуекел ханның інісі — тақ мұрагері қалғаны тезінен елге қайтару. Әндірей бек байыппен тыңдады. Содан соң... күте тұрудың қажет екенін айтқан. Нені? Әрине, айтпаса да белгілі, ажал сәтін. Келер аптада Ораз-Мұхамед құдіретті патшалықтың ақтажы бояр аталатын бас уәзірі Барыс бектің өзімен жүздесті. Үсті-басы шұбар темір, қабағынан қар жауған, алып тұлғалы құбыжық болар деген. Омырауына маржан төгілген қасабы шапан, биік бұлғын бөрікті, ортадан жоғары ғана бойы бар, майда тілді, жылы жүзді кісі екен. Қол алысып амандасты. Жол жөнін, амандық-саулық жайын сұрады. Тұтқын емес, құрметті қонақ екенін айтты. Ораз-Мұхамед өз құлағына өзі сенбеген. Үстіне алтынды, сусар ішік жабылғанда ғана есін жиды. Бар сый осымен тынған шығар, енді елге қайту, екі жұрт арасындағы алыс-беріс келісім турасында сөз болар деп еді. Сыпайлығынан әмір жүргізіп үйренген өктемдігі, тәтті сөзінен кісінің осал жерін нық басар білгірлігі айқын танылған Барыс бек басқа жаққа мойын бұрғызбады. Қазақ сұлтанының игі қадамынан ақ патшаның өзі хабардар екенін жариялаған.
Жомарт патша ағзам Қазақ Ордасының ханзадасы Ораз-Мұхамед Ондановичті жарылқап, жеке пайдалануына Мәскеу түбінен жері мол, шаруашылығы бай қоныс береді. Мейірімді патша ағзам Казақ Ордасының ханзадасы Ораз-Мұхамед Ондановичке жүз елу теңге мөлшерінде жылдық жалақы тағайындайды. Әй-шәй жоқ, қабылдау осымен бітті. Екі араға дәнекер болып тұрған Булгақ дейтін тілмаш осыншама кең пейілді ақ патшаға, ең бастысы — патшаның туған қайынағасы, ел ағасы, жат жұрттық атаулының қамқоры, ақтажы бояр, бас уәзір Борис Федорович Годуновқа алғыс айту керегін сыбырлай ескертіп, дігірлеп барады. Ораз-Мұхамед ырыққа көнбеді. Өзімен бірге келсе де, басқа қонақжайға түскен, қатысып, білісе алмай отырған екі серігінің жөнін сұрады, артта, кіріптар халде қалған үй-ішінің тағдырын айтты. Тіпті Азбан-Сұр дейтін, ерекше бітімді бәсіре атын да еске салған. Басына қонған бақты байыптамай тұрған тентек сұлтанға бір, жүзі жайдары болса да қаһары қатты бас уәзірге бір жалтақтай қарап, зәресі ұшқан тілмаш дымы біткендей, тұқыра беріп еді. Бас уәзір ашу шақырмады. Әлде тіл ұқты ма, әлде көңілмен аңдады ма, біткен әңгімені өзі сабақтады.
Тілмашпен азғана сөйлескен соң, жас сұлтанға қайыра қол ұсынған: Бәрі де жақсы болады! » Қазақ Ордасының ханзадасы Ораз-Мұхамед Онданович сонда ғана бүкіл күнбатыс бетке әмір жүргізуші құдіретті қамқоршыға құлдық ұрған. Бас уәзір ( уәзір деген аты ғана, шындығында, бар билік, тіпті ақ патшаның өзінің бұйдасы соның қолында көрінеді ) Борис Федорович Годунов айтқан сөзінде тұрды. Және жас сұлтанды елеусіз қалдырған жоқ. Тағы да екі рет арнайы қабылданған. Әлденеше мәрте әскер ойынына шақыртқан. Ораз-Мұхамед аузынан жалын шашқан айдаһардан да қорқынышты дабырасы бар зеңбіректің кәдімгі шойын, бірақ жай шойын емес, оқпаны қуыс, шомбал шойын екенін, өзінен-өзі атылмайтынын, әуелі ішіне тез тұтанып, әп-сәтте жалын отқа айналар шақпақ дәрі салынатынын, одан соң доп-домалақ, ауыр шойын не тас топпен оқталатынын, одан соң да зиянсыз, үнсіз тұра беретінін, ұзын сүмбі ұшына жағылған білтелі оттықпен төбесіндегі түтік арқылы ғана дем берілетінін дәл қасында тұрып, өз көзімен көрді. Ал пешілді ( * білтелі мылтық ) қолына ұстаған. Ол да зеңбірек сияқты. Әрине, қолға арналғандықтан, көп кіші. Бірақ өте ауыр екен. Бес-алты батпен шамалас.
От ойынын басқарған қолбасының рұқсатымен, астына тіреуіш қойып, атып та көрді. Әуелде иығын соққан. Бос ұстапты. Кейін үйренді. Ащы даусы, қандай сауытты болмасын тесіп өтер қуаты демесе, тым оралымсыз көрінді. Алыстан түсірмейді. Асса жүз қадам. Оның үстіне, оқтауы да, атуы да машақат. Оңай, бірақ жұмысы көп. Әрине, қатерлі қару. Әсіресе жақсы ұйымдасқан әскер тобымен атса. Бірақ құбыжық емес. Зеңбірек те, пешіл де. Үйренуге болады. Ұстауға, қолдануға болады. Жасалуы қиын, құпиясы мол, бірақ сиқыры жоқ. Кәдімгі жұмыр басты адам қолынан шықан қару. Өлім қаруы. Бәрі түсінікті. Ораз -Мұхамед түсінбеген, көз жеткізе алмаған бір мәселе бар еді. Неге? Бірақ жауабын таппаған. Тұтқынға алса — жаугершілік заңы, неге соншама бейнетпен астанаға — патша сарайына жеткізді? Жанын қисын, тамағын тауып берсін — мәрттік жөні, неге әскер ісіне қатыстырды, неге құпия қарудың сырын көрсетті? Әуелде дініне кіргізер, зорлық жасар деп қауіптенген. Ожданына қол сұқпады. Жалғыз бұл емес. Патша қызметінде мұсылман көп деп естиді.
Соның бәрі бес уақыт намазын өтеп, мешітте ғибадат атқарып өз салтымен жүріп жатыр деседі. Шет жағасын көрді, лакап емес, шындық. Неге? Даниял бек жаһаннамның есігіндегі жасауыл сияқты еді, оның атармандары тегіс дию-перінің әскері сияқты еді, содан бері, он бес ай ішінде қара бұқарасы бар, қарашы бегі бар, басыбайлы қосшыдан бас уәзірге дейінгі аралықтағы мыңдаған орысты көріпті — тілі ортақ, түрі ұқсас, бірақ пейілі, көңілі әр түрлі. Тіпті қайсы бірі дос-жар болып кетер түрі бар, суық ұстап, бой тартатын — өзге емес, өзі. Қоянқолтық араласса, қатпарын көрсе қайтер еді? Тіл табысуға, әрине, болады ( тіл табысып та жүр ). Ал түсінісу... Рас, ел-елдің заңы басқа. Әйтсе де ақылға қонбас жайт көп еді. Міне, бүгін де әрі-сәрі келелі. Бұл жолғы шақырыстың жөні бөлек екенін бірден аңдаған. Шұғылдығынан емес. Мехмандар жаушы ретінде, қасында жүзбасы мен алты стрелец бар, мәртебелі бектердің бірі келіпті. Жанасар аталады. Орысша өкілеш... немесе, осыған ұқсас бірдеңе. Ең жоғарыда ақ патша. Одан соң бас уәзір.
Одан соң боярлар ( бұлар — кіші уәзірлер іспетті ). Содан кейін осы жанасар бектер. Патшаға жанас, таққа жақын деген сөз. Сол өкілеш ( * окольничий ) бектің өзі құрмет тұтып отыр. Аттан түсіп, аулаға жаяу кірді. Бас киімін алып құлдық ұра сөйледі. Аял қылмай, Мәскеуге аттанысты. Онда Шарбақ-шаһардағы үйреншікті Елшілер сарайына бұрылмай, тура патша тұрған тас қамалға бет түзеді. Соған қарағанда... үлкен жақсылық. Әлде... Бұлар көпірге жақындағанда алға озған жүзбасының ерінің артқы қасына байланған шыңдауыл шалдыр етті. Жол бер! Қазақ Ордасының ханзадасы Авраз-Магмет Анданович келеді. Ханзадаға жол беріндер! Өрімі үш айыр ырғай қамшының сабымен шыңдауылын ұрган сайын, астындағы тапалтақ аты кейде көлденеңдей ойқастап, кейде алғы аяғын көтеріп, секіре түсіп, ауыздығын қарш-құрш шайнайды.
Кең көпір үстіндегі ерсілі-қарсылы сабылған жұрт — аяқтарына жөке шарық киіп, шұлықтарын қайыспен шандып балтырланған, үстіне кенеп кебенек, басына алды, арты тілік, мықшиған киіз қалпақ киген қызметшілер, шабата аталатын, тұмсығы қайқы, шолақ етік, тізеден төмен салбыраған ерепейсіз ұзын жеңді, түрлі-түсті қаптап, жалбыр жүнді, жапырайған бөрік киген пәсет жұрты, еңселері көтеріңкі, аяқтарын алшаңдай басқан, өншең сақалды, жинақы, бірыңғай киімді атармандар, киімдерінің сырт пошымы еркектерге ұқсас, опа-далап жағынған қызыл бетті, салпылдаған ұзын сырғалы әйелдер — бір сөзбен айтқанда өңшең қара халық қақ айырылып, жапырыла жол ашты. Жанасар мінген шананың көшірі ат басын іріккен. Екі қапталда келе жатқан стрелецтер де шегіне берген. Ораз-Мұхамед алға түсті.
Жібек шашақты, алтын оқалы кежім жабылған, асыл тас орнатылған үйрекбас биік ерлі, түсі де, түр-тұлғасы да көз үйренген жылқыға ұксамайтын сүр арғымақ мінген белгісіз жанға — ешкім тумысында естімеген Қазақ Ордасы дейтін жұрттың царевичі — төрт қырлы, шошақ төбесіне тоқпақтай үкі қадалған бұлғын тымақты, қамқамен тысталған қасқыр ішікті, жасыл сақтиян саптама етігін күміс үзеңгіге немқұрайды іле салған, атқа отырысы да селқос, бірақ бүкіл бітіс-болмысынан айрықша тәкаппарлық танылатын жас балаға таңырқай, сынай қараған. Бұған Ораз-Мұхамед те үйренген еді. Ол да таңырқай, сынай қарайтын. Қара бұқараға да. Қарашы бектерге де. Емен дуалға, тас кабырғаға, тіпті көшеге төселген бөрене тақтайларға да. Бәріне. Әрине, аузын ашып, құлағы салбырап емес. Оймен оқып, көңілмен түйсініп. Өзін қаншама кіріптар көргенімен, тағдыры, болашағы осы ұлы елдегі екі-ақ адамға — патша ағзам Федор Иванович пен бас уәзір Борис Годуновқа ғана байланысты деп білетін. Көпірден өтісімен, өрге жетпей-ақ арттағы шананың қатқан қарды сырылдата сырғанаған дыбысы, шанаға жегілген жалғыз аттың өне бойына тағылған жез шынжыр, күміс қоңыраулардың бей-берекет шылдыры сол қапталдап қанжығаласты.
Астына тері ішпек қана салып, жегін атқа жайдақ мінген көшір бала еміне қамшылайды. Енсіз қайық шана үстіндегі, мана тұмсығынан буы бұрқырап, бұйыға мүлгіп отырған жанасар еңсесін жазып, қаршығадай қомданып алыпты. Даусын онша көтермесе де нық сөйлеп, көшірге әлдене бұйырды. Жол бойы ер үстінде бейқам отырған, үздік-создық жүрген жасауыл стрелецтер де аттарын шаужайлап қақ айырылып шеру түзген. Бәрі де үнсіз. Тек шылбыр бойы алда бара жатқан жүзбасы ғана үздіксіз шыңдауыл қағады, тынымсыз дауыстайды. Жол бер! Қазақ ордасының ханзадасы Авраз-Магмет Анданович келе жатыр. Шынында, көпірден өтіп, Өрт алаңына қарай өрлегенде халық нөпірі көбейе түскен. Бірі шаруа қуған, бірі базарлаған, енді бірі ертеңгілік серуен үстіндегі жұрт қара құрым. Жөні де сол. Бұлар шетіне ілінген. Өрт алаңы — патшалықтағы ең ұлы майдан. Жақсылық пен жаңалық та, жаза мен қысас та осы арада. Анау, сол жақ қапталға ойысар арғы шеттегі қызыл қыштан қаланған биік, дөңгелек тұғыр — Лобное место деп аталады. Патша ағзамның жарлықтарын жұртқа жариялар хабар орны сол. Жазалылардың аяқ-қолын бұтарлап шабар жендет текше де соның қасынан тұрғызылады. Қазір де төңірегі жапыр-жұпыр.
Қақ ортаға зор денелі жаршы шығыпты. Қолында шиыршықтай ұстаған, мөрі салбыраған патша жарлығы. Азап айтылысымен, жұрт солай қарай жапырылған. Бір маңызды іс болды. Сол жақ қаптал ию-қию. Төбесі қалбағайлы, қатар-қатар сөре. Он емес, отыз емес, ұзыннан ұзақ созылып қатарласа жайылып кете береді. Білетіндер сөрені былай қойғанда, қатардың өзі жүз жиырма деседі. Мұнда жаннан өзгенің бәрі бар. Аяқ-табақ, киім-кешек, қымбат мата, аң терілері... Шикілі-пісілі тамақтың неше түрі. Базармандар тауарын мақтап, бірінен-бірі асыра айқайласып, алармандар әрбір жарты, ширек тиынға саудаласып, азан-қазан, у-ду. Қайткенде де қызық. Ең бастысы—керегің табылады. Бұқардан керуен тартыла ма, оны жолда қарақшылар таламай ма, қазаға ұшырамаса қашан келеді деп сарғайып отырмайсың. Бар да ал. Атақты Мәскеу базары — осы. Алайда Ораз-Мұхамед базарға да басқа жұртқа да тіпті осында келген сайын тамашалай қарайтын, айқаса, өріле біткен мұнаралары көкке таласқан, қабырғасын сипалап көруге, ішіне кіріп шығуға шіркеу атынан именіп қана бой тартатын сәулетті Покров ғибадатханасының өзіне көз тоқтатпады.
Қашанғы әдетінше, оң қапталға, қызыл қыштан тұрғызылған, ақ табанды, ақ мойнақты тас камалға сұқтана, қызыға қараған. Бүкіл батыс әлемінде бұған тең келер, беріктігіне сәулеті сай қамал жоқ деседі. Айыр тісті биік тас қорғанның әр тұсына, оқ шалым жерге түрлі кейіпті, айбынды мұнаралар салыныпты. Табаны жер бетінен қанағат таппай, тереңге, темір астауға барып, бір-ақ тірелетін, нық тұрған әр мұнара — бір қорған. Аумақты — арқан жеткісіз. Зәулім — әлденеше қабат. Күркелей көк шатырмен жабылған төбесінен басқа жерге — барлық қабатқа ауыр зеңбіректер орнатылған. Мұнаралар ғана емес, қамал қабырғасының үстіндегі айрықша тұғырларға дейін зеңбірекпен жабдықталған. Қара шойын арандай ауыздарын үңірейтіп, қаңтардың қақаған аязында шаңыта бозарып тұр. Қорғанның ұзына бойынан, мұнаралардың әр қабатынан мылтық атар ұзыншақ саңылаулар көрінеді. Ақ патша көңілі қаласа, осы Өрт алаңындағы бүкіл жұртты көз ашып-жұмғанша күл-топыраққа айналдырар еді. Жау қалай қия баспақ мұндай бекініске. Жүз жыл қамаса, қолы батар ма. Тас қамалдың түстік сырты — Мәскеу дария, терістік батысы — Негілен өзені. Шығыс беті — Өрт алаңына қараған қаптал да кұрғақ емес.
Батыр кінәздар тас қамал салумен тоқтамаған. Бұл жақты да жан баспас берік ету үшін ені жиырма құлаш, тереңдігі бес құлаш үңірейген ор қазған да, таспен шегендеп, екі қабақтағы екі өзенмен жалғастырған. Мұнымен де шектелмеген. Жасанды дарияның екі жағасына бірдей, бірін іштен, бірін сырттан, тапалтақ болса да тиянақты, атты кісіден биік қорғанды тағы салған. Әрине, бас қорғанға қалқан ретінде. Ішкі қамалға екі-ақ жерден, аспалы ағаш көпір арқылы ғана өтуге болады. Бұл көпірлердің аузында төбесі ашық, дөңгелек далдақорғанша және бар. Неше қабат алып сауыт!.. Артта күміс шыңдауыл дыбысы, өктем үні естілді. Жол бер! Бояр келе жатыр. Князь Василий Иванович Шуйской келе жатыр! Жол бер боярға! Шалдыр дәл желкеге жетті. Дігірлетіп барады. Атты стрелецтер ығысып, жолды босатқан да сияқты. Ораз-Мұхамед Азбан-Сұр үрікпесін деп, тізгінін қымтай ұстады. Жолынан бір табан тайқыған жоқ. Тіпті бұрылып та қарамаған. Жол бер! Бояр... Князь... « Жолынды өзің тап!
Әуелі жегін атқа аяғын салақтата мінген, бір қолымен шалқайыңқы, аласа доғадан ұстап, екінші қолындағы қамшының сабымен, камытқа байланған болса керек, күміс шыңдауылды тынымсыз ұрғыштап келе жатқан көшір жігіт қатарласты. Қымбат шапан, құндыз өңірлі бөрік киген. Көшір емес, көпес сияқты. Содан соң іші аю терісімен астарланып, сырты қызыл атласпен қапталған, арқалығына масаты кілем жабылған шананың өзі қатарласты. Шана ішінде тығыршықтай доп-домалақ, толық денелі, басына төңкерілген ағаш келідей биік сусар бөрік, үстіне оюлы, өрнекті қымбат матамен тысталған бұлғын ішік киген, ұзын, селдір сақалды, дөңгелек, шиқан бетті, жыпық қызыл көзді шал отыр екен. Ораз-Мұхамедке әлде мүсіркей, әлде кекете, сығырайып қарады да, малжаңдап алып, жерге түкірді. Көшірге емес. Ораз-Мұхамедке айтқандай, көзін тайдырмайды. Көшір астындағы атқа тебіне қамшы басты. Жуан сирақты, шомбал денелі, жүндес торы, қос сағағына байланған қасқыр құйрықтары жалауша желбіреп, мойнындағы коңырауы, жүген, тізгіндегі күміс шынжырлары сылдырап тұра шапқанда боярдың екі қапталында жаяу келе жатқан төрт қызметші сүріне-қабына ұмтылған. Атқа қайдан жстсін. Өзара жарысып барады.
Ал шана артынан қоштаған он екі-он үш жастардағы ұзын шаш бала қу далада қалды. Оған қараған бояр шанасы жоқ, оңға қарай оқыс бұрылған қалпы, — жаңа жол сұрамай-ақ тартуына болады екен, — алғашқы дарбаза — тоғыз құлаш биік керегелі алып киіз үй кейіптес Никольск мұнарасының алдындағы ағаш көпірге тіреліп әрең тоқтады. Одан да өте берер еді, алдан етектері шұбатылған, ұзын айбалталары жарқылдаған жасауылдар шықты. Бірақ бояр шанасы бөгелмеген. Соңынан жетіп үлгерген қызметші холоптарымен бірге, еріне сырғанап, ауыр қақпадан әрі асты. Ораз-Мұхамед атағы зор болса да соншама қораш көрінген бояр мың сан адам таптаған тақтай көшеге, мұздақ қарға емес, өз бетіне түкіріп кеткендей жайсыз күйге түсті. Князь Василий Шуйский — ақ патша сарайындағы ең ықпалды боярлардың бірі деп естіген. Өздері неше ағайынды екен. Өңшең ығай мен сығай. Ата-тек жөнінен алғанда, патша ағзамның өзімен тайталасар жайы бар ма, қалай... Содан ба, әлде басқадай ауыр кінәсі болды ма, бүкіл әулетімен қуғын-сүргінге ұшырапты. Бауырларының бірі — айдауда, бірі — зынданда өлген. Өзінің де мархаматқа қайта жеткеніне көп болмаса керек. Тым тайраңдап кетіпті.
Бас уәзір Барыс бекпен жаны қас деуші еді. Әлде... мұның қамқоршысының ( « Келіннің бетін кім ашса, сол ыстық » деген ғой қазақ ) басына бұлт үйірілді ме... — Жол! Жол беріңдер! Қазақ Ордасының ханзадасы… Ораз-Мұхамед еңсесін жазып, тас қорғанның айыр тісті басынан аса қарады. Қатарластыра салынған ғибадатханалардың көкке таласа мойын созған бүйрекбас мұнаралары сәскеге тақаған қиғаш күн сәулесімен жалт-жұлт ойнап, құбыла түрленеді. Елдің салтанатын, күш-қуатын паш еткендей. Зәулім ғимараттардың, сәулетті сарайлардың жасыл сырлы, алтын аптапты, кейде тіп-тік үшкіл, итарқа, кейде төрт қырлы, саба мойын, кейде текше, кейде үрген қарын кейіпті, неше түрлі шатырлары көрінеді. Ел тетігін ұстаған толып жатқан дуан — « приказдар » тағы осында. Қақ ортада бас орда — ақ патшаның Алтын сарайы мен Сәулет сарайы тұрғаны айтпаса да түсінікті. Жарты дүниенің тағдыры осы қызыл қыш қабырғалардың ішінде шешіліп жатыр. Алдан айбалталы стрелецтер шықты.
Сұлтан шеруі сыртқы бетінде жапсырма үш қабат қорғаны, қосымша қос қақпасы бар, тайқы шатырлы, төбедегі жан-жағы ашық, жаппалы тұғырға екі басты алтын самұрық орнатылған, төрт қырлы, биік мұнара алдына келіп тоқтады. Бұл — Кремльдің бас қамалы — Фролов мұнарасы. Ораз-Мұхамед аттан, мехмандар бек шанадан түскен. Әуелі сыртқы, жапсырма қақпа ашылды. Сірі мұз басқан ағаш көпір. Көпірден соң тағы қақпа. Ол қақпадан ары арқалығы атты кісінің қолы жетпес, бүкіл мұнараны көктей өтетін кең қуыс. Бұл — Кремльдің қасиетті дарбазасы. Самұрық оюлы ауыр темір қақпа жайлап ашылды. Мехмандар бөркін алған. Ораз-Мұхамед те тымағын шешті. Бас киімдерін екі қапталы да, төбесі де әсем өрнектелген арқалықтан өтіп, ашық аспан астына шыққан соң ғана киді. Бірақ бұдан соң да жаяу жүрген. Ат — кейінде, сыртта қалды. Рәсім осы. Кенет Ораз-Мұхамед өзін орыс патшасының емес, қазақ ханының сарайына қарай келе жатқандай сезінді. Онда да жұрт атын тастап, жаяу жүруші еді-ау.
Өз алдына да талай бек жаяулап келді... Ханзада мен мехмандар ақ тасты, ауыр кресті шіркеулердің, иін тіресе тізілген үйлердің арасымен жүріп келіп, тағы да бір дуалдан өтті. Сосын алтын мұнаралы алып ғибадатхана түбіндегі екі қабат биік ағаш үйге кірген. Ораз-Мұхамед өзіне түзу ниет, дос пейілдегі қарашы бек Әндірей Шалкан — шет елдермен арадағы барлык істің ағасы думный дьяк Андрей Яковлович Щелкаловпен жүздесті. Ораз-Мұхамедтің буын-буыны босап кетті. Отыра кетуге еңіреп жылап жіберуге шақ қалған. Жүрегі атқалақтай соғып, көзіне қаймыжық жас үйірілді. Қуаныш! Жаңалық! Елден бір хабар келген ғой. Алғыс айтарға аузына сөз түспеді. Шүйіншіге үстіндегі қасқыр ішігін шешіп беруге хабардың ақырын ғана күтіп түр. Ханзаданың ерекше күйге түскенін қарашы бек те кәміл аңдады. Қазақ Ордасының царевичі Ораз-Мұхамед Ондановичті царь и великий князь Феодор Иванович всеа Русии — айдынды ақ патшаның өзі қабылдайды екен. II тарау КНЯЗЬ ПЕТР УРУСОВ Мәскеуге талай келсе де қамалды анықтап, қаланы аралап көрмеген. Қасында не мехмандар, не тілмаш, не басқа біреу — әйтеуір әр қадамын қапысыз бағатын қарауыл жүретін. Қалай аттау, қайда аялдау соның қалауында.
Ашық аспан астында да өзін қапастағыдай сезінетін. Шын еркіндікке жетіп, кең дүниеге жаңа шыққан Ораз-Мұхамед Китай-город — Шарбақ-шаһардағы елшілер сарайының өзіне арнап жабдықталған кең бөлмесіне сыймады. Алағызып, түн ортасы ауғанша ұйқтай алмап еді. Таңға жақын қатып қалыпты. Кеш тұрса да ертеңгі асын асығыс ішісімен, атқа мініп, жүріп кеткен. Қиыс тартып, орталық көшеге түсті. Аяз ызғары сыныпты. Бірақ шыңылтыр. Иін тіресе сығылысқан биік үйлердің күрке шатырлы төбесінен әрең асқан күн сары құлақтанып тұр екен. Ауада қырбақ ұшқын бар. Азаннан көтерілетін Мәскеу халқы біраз шаруасын тындырып үлгерген сияқты. Ерсілі-қарсылы шұбап жатыр. Әйтсе де Өрт алаңы жаққа беттеушілер қарасыны көбірек. Шаруа қамымен асығып-аптыққан малайлар. Шұбырған пәсет халқы. Айбалталарын арқаларына танған, пешіл мылтықтарын иықтарына асқан топ-топ стрелецтер. Бірлі-жарым ғана шаналылар көрінеді. Ораз-Мұхамед алдына жұрт үйірілген шетелдік көпестердің дүкендеріне назар салмады, кешкі қотандай азан-қазан, у-ду базарды да тамашаламады. Өрт алаңындағы жапырлаған жұртты қақ жарып өтіп, Кремльдің іргесінен, сыртқы, қосымша қорған түбінен бір-ақ шыққан. Бітеу қабырғаға ат басын тіреді. Ұстап, сипап көрген. Кәдімгі қызыл қыш. Созақтың корғанындағыдай. Тек құйылысы бөлек.
Жұқалтаң, төрт бұрышты емес, сопақша, калың. Әрине, қалануы да басқаша. Ал мұнаралар... Өзінің бұлай тұруы оғаш екенін аңдап, атын тебінді. Қабырғаны жанасалай жүріп кеткен. Сол беті Шарбақ-шаһар мен Тас-қаланы жалғастырған қорғанның ашық қақпасынан бір-ақ шықты. Алда — сіресе қатқан дария. Арғы бет — жапсарласа, тізбектеле, кейде орам-орамымен, кейде ретсіз, жыпырлай салынған үйлер. Стрелецтер қаласы. Қатын-қалаш, бала-шағасымен тұрады. Қазір ортайып калған сиякты. Жүріс-тұрыс кем. Үй арасында, көшеде жүрген, төмендегі көпір арқылы шұбырған халықтың көбі әйел. Тағы бір тұста — әлде сол арғы бетте, әлде осы бергі бетте, болат ағызып, зеңбірек құятын, мылтық жасайтын ұстаханалар болса керек. Тағы бір жерде... Көп. Бәрін де көру, бәрін де білу қажет. Ал қазір тас қорғанмен бажайлап таныспақ. Бұл тұста қорған екі қатар екен. Сыртқы қосымша қабырға өзен қабатына тым жақын көрінді. Бұрыла бергені сол еді, қарсы алдынан жалғыз атты шыға келді. Сол сәтінде-ақ шалдыр еткізіп шыңдауыл ұрған. Жер кең. Қай жақтан болмасын өту оңай. Жоқ. Тағы да ұрды.
Тапап кетердей тура келе жатыр. Ораз-Мұхамед тұра қалған. Жол сұрап келе жатқан бек те, — бек екені қымбат киімінен көрініп тұр, — ат басын тартты. Сол сәтінде алтын өмілдірікті құла жирен кісіней көкке шапшыған. Төрт аяғына бірдей, шашасынан салбырата күміс қоңырау байлаған екен; аттың тізгіні, жүгені тегіс күміс шынжыр, әшекей ме, тұмар ма неше түрлі салпыншақтан көрінбейді; ат секіргенде шылдыр-шылдыр, сыңғыр-сыңғыр етті. Мазақтап, күліп тұрғандай. Аз-маз орысша үйреніп қалған, жол сұрауға, тіпті жөн сұрауға жетер тілі бар еді, қапелімде қазақшаға көшкенін өзі де кеш аңдаған. Ораз-Мұхамед те бажайлай көз тоқтатқан. Қазақ! Таза қазақ! Рас, қияқ қара мұрты қазаққа да, орысқа да келмейді. Ширатып, едірейтіп қойған. Шоқша сақалы да тым шолақ — кеше сарайдан көрген немістің сақалына ұқсас. Бірақ қатесіз. Қара көз. Бидай өңді. Дөңгелек бет. Жасы өзі құралпас. Асса — жиырма-жиырма екіде. Бала. Бірақ жауап күтпеген. Орысшаға көшті. Бейтаныс қамшысын білеулей ұстап, мықынын таянды. И дур-рак! Ораз-Мұхамед ашулана алмады. Шеркессің бе? Әлде ноғаймысың?
Сығырая қараған көзінен шынымен-ақ ашу ұшкындады. Мен — православный христианин! Міне! Содан соң жерге түкірді. Беліндегі қылышқа қол созып еді. Сосын шалқая бере сақылдап күлген. Ораз-Мұхамедтің ашуы сап басылды. Үнемі орысша сөйлесе де өзін жақсы түсініп тұрған, ісі мен сөзі бет құбылысы мен қимыл-қозғалысына мүлде үйлеспейтін жас жігітке таңырқай қарады. Аздырып, әлденеге жетелегелі тұрған ібіліс емес пе! Русия бектері қыста шанамен ғана жүруші еді ғой. Жоқ. Жын-шайтан құдайлы, киелі жерден аулақ жүреді дейтін. Жаңа ғана шоқынды ғой. Әйтсе де ішінен күбірлеп дұға оқыды: « Бисмиллах... бисмиллах... » Бейтаныстың күлкісі кілт тыйылды. Аласа қасты жайпақ орыс ерінің үстіне найқала отырды. Жөткірініп алды. Шешіп тастайық!.. Дәл осы мезетте өзен жақтан ұзақ, ащы ысқырық естілді. Екеуі де жалт қараған. Арғы беттен, мұз үстіндегі ақ айран қарды сықырлата, жүгіре басып бір топ жігіт келе жатыр екен. Әлденеге қатты қызынған, асықкан сыңайлары бар. Ораз-Мұхамед төменнен, осы қабақтан тағы бір топ жігіт шыққанын аңдады. Айқайлай сөйлесіп, дабырлай күліскен екі топ өзара жақындай бере, қарама қарсы тоқтаған.
Ораз-Мұхамед дәл осы жерде, осындай мөлшерде болмағанмен, бұрын да көрген-ді. Қазір жұдырықтасу басталады. Ортаға екеу шығуы мүмкін. Онда жеңімпаз бір емес, бірнеше ұрысты қатарынан өткереді. Кейде тобымен тоғысып кетеді. Кімді кім төмпештеп жатқаны белгісіз. Әйтеуір, өздері біледі. Ондайда бір жақ басым түскенше. Бірақ мұның бәрі де төбелес емес. Әркімдер майып болып, әркімдер талып түсіп жатса да, бұл — ойын. Жастардың күшін, ебін, төзімін, батылдығын безбенге салар сын. Әйтеуір, өздеріне қызық. Қазір де сондай қызықтардың бірі басталмақ сияқты. Екі беттен шыққан таңдаулы жігіттер болса керек. Ай-шай жоқ, кейбірі сыртқы киімін шешіне бастады. Осы кезде жанжалқой бек ысқырған. Жаңағы жалбағай балалардай, екі саусағын аузына салып тұрып, рақаттанып ысқырғанмен қоймады, бірдеңе деп айқайлады. Аналар да жамырай шулап жатыр. Екі жақтың жауабынан Ораз-Мұхамедтің ұққаны — мына бейтаныс бек шын жынды екен. Анау көп халықты төбелеске шақырып тұр. Мына екеуміз қосылып бәріңмен соғысамыз дей ме, әлде екеу-екеуден маған қарсы шығасыңдар дей ме, әйтеуір, жаңа ғана басталмақ қамшы төбелес ұмытылған, жұдырық ойынға аңсары ауғаны байқалады.
Ақыры мәмлеге келгендей болды. Ол жақтағы бастала берген ойын аңтарылды. Бәрі бұларды күтіп түр. Өзі артына қарайламастан, түйетайлы жардан атын шатқаяқтата тайғанатып, мұз үстіне сырғанап түсті. Абырой болғанда, тығыз тапталған қалың қар басқан, әйтпесе, жамбастай жығылатын еді. Қиялай жүріп, оңайырақ жер тапқан Ораз-Мұхамед те серігінің соңынан ерді. Мұз үсті кең, бәлкім, қамшыласуға қолайлы көрген болар деген түйткіл бар. Әйтпесе жұдырыққа зауқы жоқ. Қазақ ұрыста қылыштасатын, найзаласатын, төбелесте қамшыласатын. Ойынның да неше атасы бар. Тек жұдырық жайын естімеген. Жігіттер екеуін де шулап, ризашылықпен қарсы алды. Қара халық балалары екені көрініп тұр. Алайда құлдық ұрған кішілік жоқ — жұдырық ойыны кезінде жұрттың бәрі тең. Ораз-Мұхамедтің ең үлкен қаупі шындыққа айналды. Жанкешті серігі аттан қарғып түсті де, үстіндегі құндыз ішігін шешті. Қылышын ағытып, алтын оқалы қаптанын тағы сыпырды. Оның ішіндегі шолақ жең, ықшам камзолын және шешті. Інжу төгілген оқалы жағасын ағытып алып, көкірегі, жең ұшы өңіржиекпен жұрындалған қызыл жібек көйлекпен ғана қалды. Содан соң басындағы ақ атласпен тысталған биік бұлғын бөркін тастады.
Бөрік ішінен шошақ қалпақ, қалпақ ішінен дөңгелек телпек шыққан. Тегіс сыпырды. Киім ыңғайынан сарай төңірегіне жақын боярлардың бірі, тым құрыса окольничий екендігі байқалған бейтаныстың қалжың емес, шын айтып тұрғанына жігіттердің көзі сонда ғана жеткендей. Жаңа ғана қырқысқалы тұрған екі топ бірігіп кетті. Әйтсе де мәмлеге келе алмаған. Әркім өз мықтысының шыққанын қалайтындай. Бұл екеуін бір-ақ адам деп есептесе керек, балалар қуана келісті. Жын соққан шығар. Ораз-Мұхамед атының басын бұрып, жүре беруге шақ қалды. Бірақ майдан алаңына бірге түсті, жынды да болса жолдасын тастап кету айып. Амалсыз артын күткен. Жанжалқой бәске не тігілетінін сұрап еді. Ұрысқа шықпақ жігіттердің бірі басындағы бөркін жерге атып ұрды. Бөрік болғанда, астары қой терісі, сырты кенеп мата, жалбыраған жаман бөрік. Жанжалқой лып етіп секіріп, Ораз-Мұхамедтің басындағы құндыз тымақты жұлып алды; жұлып алды да жерге атты. Ораз-Мұхамед ұқпаған. Жанжалқой әлденені есіне түсіре алмағандай, қабағының арасы сызықтана қиналып, аз тұрды. Бата! Ораз-Мұхамед қалай қызынғанын білмейді. Өз даусы өзіне жат, өрескел көрінген. Жағаңа жау қарысы жетпесін, денеңе жезайырдың оғы өтпесін.
Емінсең іліп түсір, ұмсынсаң ұрып түсір! Қолын көтере бере сылқ түсірді. Жалт бұрылып, иығын қомданып, ортаға шыққан. Қарсыласы — орта бойлы, иықты жігіт екен. Қос қолтық астына үшбұрышты сарғыш мата жапсырылған, белі буылған, етегі ұзын кенеп көйлек ішінен білеу-білеу бұлшық еттері айқын аңдалады. Мен сенен мықтылардың да мұрнын бұзғам! Көзі күлмеген. Ызбарлы, суық. Екеуі оңды, солды аңдыса басып, аз тұрды да, сатыр-сұтыр ұрысып кетті. Кенеп көйлекті жігіт солақай екен. Бек жігітті қара қабырғадан әлденеше мәрте қаусата ұрғанын Ораз-Мұхамед анық көрді. Қызыл жібек көйлек қақ айырыла ма деп еді. Бірақ ол да тәңірінің тегін жаратпаған пендесі тәрізді. Талдырмаш болғанымен, тұла бойы толы тарамыс, сіңір ғана сияқты. Қайысар емес. Санамалап қана ұрып жүр. Анық, дәл соғады. Кейде іштен. Кейде бастан. Аттың тепкеніндей. Бірақ кенеп көйлектің бес батпан шоқпармен ұрмаса, жығылатын түрі көрінбейді. Төзіміне, беріктігіне орай қимылы да жылдам, әрі сан алуан. Кейде сатыр-сұтыр айқасады, кейде көзеп, ұмтыла ұрады.
Әуелде арғы беттің жігіттері ғана көтермелеп тұр еді, ойын қыза келе екі жақ қосылып кетті. Бей боярина!.. Бей! Ораз-Мұхамед те өзінің тәңіріне жалбарынды. Ара-тұра, көптің дуы саябырлағанда ышқына айқайлап қояды. Соқ! Жалпасынан түсір! Ұрыс созылынқырап бара жатқан. Кенет дүние алай-түлей төңкерілді. Ораз-Мұхамед аңдай алмай да қалған. Кенеп көйлектің күрзі жұдырығы шықшытына жанасқандай ғана болып еді, бек жігіт мұз үстіне құлады. Шалқалай жығылған жоқ, ұшып түскен жоқ, шыр көбелек айналып, буыны құрығандай отыра кеткен. Ораз-Мұхамед біреу басынан балғамен ұрғандай зеңгіп көзі тұманыта бұлдырады. Атын тебіне кимелей, алға ұмтылды. Дауысы да ащы шыққан. Аруақ!.. Кенет бек жігіт орнынан құтырына атып тұрды. Кұйын ұрғандай қимылмен қарсыласын төпелей жөнелген. Бұл жолғы айқас ұзаққа созылмады. Кенеп көйлекті темір жігіт бір бүйіріне аунай бере, шатқаяқтап жығылған. Қайта тұра алмады. Бек қарқылдап күлген. Мұз үстіне тізерлеп отыра кетіп, көзін жұмған қалпы баппен шоқынды: — Господи Иисусе Христе, Божий сын, помилуй нас!.. Неге екенін өзі білмейді, Ораз-Мұхамед те қол жайып, бетін сипады: — Аллах акбар!..
Бұл кезде кенеп көйлекті жігіт те есін жиған еді. Тәлтіректей келіп, басын шайқап, жаңа ғана өзін ұрып жыққан қарсыласын арқаға қақты. Бек манадан бері бәсте жатқан үкілі тымақты Ораз-Мұхамедтің өзіне әкеп берді, ақ төбе бөркін бипаздап басына киді. Содан соң сыр еткізіп, сұлтанның беліндегі қылышын суырды. Жерде жатқан жаман бөрікті қылпыған алмастың ұшымен іліп алып көкке атқан да көз ілеспес қимылмен тура шауып қақ айырған, оны қиялай шауып төртке бөлген. Содан соң қалың топқа айбындана қарап сәл бөгеліп: — Жігіттер! Қазір осы араға бір күбі бал шарап жеткізіледі. Тойлап ішіңдер… — Сұраулы жүзбен Ораз-Мұхамедке қарады. Сөз аңғарын ұққан Ораз-Мұхамед өзінің аты-жөнін айтты. III тарау ШӘЛКЕС ДОСТЫҚ Ораз-Мұхамед Алтын сарайдағы мәртебелі қабылдауда, одан соң Ас сарайдағы салтанатты дастарқан басында бұрын естігенмен көзі жетпеген, байқағанмен байыбына бойламаған біраз жағдаятқа қанықты. Русия — жалғыз орыс халқы ғана жайлаған ел емес екен. Түрі бөтен, тілі бөлек, діні өзге нешеме жұрт бар. Кейбірі ақ патшаның дәргейіне кеше ғана қараса, кейбірі атам заманнан орыс елімен бірге жасасқан. Бодандыққа енісімен-ақ атып, асып, бауыздай бастаса, ендігі құрып бітер еді ғой.
Жоқ. Алым-салығын төлеп, әскер беріп, тыныш отырған көрінеді. Жаулық жолымен еркек кіндік атаулыны арбаның күпшегіне теңгерсе Қазан мен Хажы Тарханның аты да өшер еді. Жоқ. Қаласы қалпында, мешіті орнында, ақ патшаға арнап дұға оқып, аман-сау жүріп жатыр деседі. Мұның бәрі де қисынды. Әмірші — пайғамбардың ізбасары, хақ тағаланың сүйікті ұлы, қарауындағы халқын алаламаса, өз бақыты ғана емес, басқарып отырған елінің де абырой-айбыны аспақ. Қисынсыз, акылға сыймасы — орыс елінің өз ішінде жат жұрт өкілдерінің тұтас иеліктері, тіпті жеке патшалығы бар көрінеді. Бәрі де татар аталғанымен, бұлардың өзі неше жұрт өкілі: баяғы Ұлұғ ұлыс хандарының әулеті де, кейінгі ноғайлы билерінің, татар әміршілерінің ұрпақтары да бар. Бірі Юрьевте, бірі Сурожда отыр. Бірі Романов төңірегін билейді. Ал Мұстафа-Әли Оқа бойындағы Қасым хандығының әмірі. Тіпті осыдан он жыл бұрын ғана Жармақпен арпалыса шайқасқан, орыстың талай батырының түбіне жеткен, ақыры тұтқынға түскен Махметқұл, Сібір ханы Көшімнің інісі атақты Махметқұлдың өзі ешқандай жазаға тартылмапты, қазір ақ патшаның ең сенімді воеводаларының қатарына енген. Рас, Ораз-Мұхамедтің иелігіне де жер берілді.
Бұрын Мәскеу түбінде күнкөрістік шағын ғана қонысы болса, енді Владимир, Ярославль уездерінен әлденеше село, деревнясымен, егіндік, шабындық жері, өзен, көлімен мол екі қоныс алды. Әрине, уақытша, орыс елінде мейман болып тұрған мезгіліне ғана деп ұққан Ораз-Мұхамед. Мұнымен ғана шектелген жоқ: Қасым хандығынан, онымен іргелес Құрмыш, Арзамас, Темников болыстарынан жиналған үш мыңға жуық әскерге воевода — қолбасы сайланды. Әрине, уақытша, Қасым ханы Мұстафа-Әли сал ауру болып, төсек тартып жатып қалыпты, соның орнына. Ораз-Мұхамедтің көңілі өскен. Үлкен мәртебе. Ерекше сенім. Сонымен қатар жүрек күпті. Сын. Өзгеше сын. Қайткенде де ту түбінен орын алуға асыққан. Алайда әскер — бәрі бірдей татар аталатын бөгде халықтар әскері ғана емес, ақ патшаның, көпшілігі терістік-батыс шекара бетте тұрған бар әскері Новгородта тоғысуға тиіс екен. Мәскеудегі қол — көбі жаяу стрелецтер, « наряд » аталатын зеңбірекші жасақ пен үлкен, кіші воеводалар алды-арты жиылып, бірер аптадан кейін ғана солай аттанбақ.
Ораз-Мұхамед бір күні мұрсат алып, үйіне барып, өздерінің жаңа жағдайын, жорық жөнін айтып қоштасып келісімен Мәскеуді емін-еркін аралап көруге, әсіресе Кремль қамалын танып-білуге асыққан. Аттамай жатып кездескен жас жігітті әуелде көктен түскен қазақ сияқты көргенімен, артынша орыс қызметіндегі ханзадалар мен бектердің біріне балаған. Патша дәргейіндегі воеводалар қатарында саналғанымен, тіршілік күйі де, тағдыры да өзгеше жан болып шықты. Алайда ең қызығы — мінезі еді. Алақұйын деуге де, әумесір деуге де, ақылсыз деуге де келмейді. Есерлігі — ерлікке туыстас, ал аусарлығының түбінде мәрттік, еркелігінің астарында дархандық жатыр. Ораз-Мұхамед осылай ұқты. Екеуі тез табысып, оңай жарасқанмен, қалтқысыз қауышып кете алмады. Кейде қалжыңдары қаржысқан қыжылға, ойындары ұрыс-жанжалға ұласа жаздайтын. Бірақ қылыш жүзіндегі өзгеше достық оңға не солға ауытқымаған, араздыққа, жаулыққа ауыспаған. Петрдің шәлкем-шалыс сөздері Ораз-Мұхамедтің титығына тиетін, әйтсе де онымен сөйлесу — жанға жайлы, бірге тұрып, бірге жүру — көңілге жарасымды көрінетін. Петрмен танысқаннан бері өзін жегідей жеген тұнжыр ойдан, тас қабырға ішінде қамалғандай қаңыраған жалғыздықтан арыла бастаған. Бірге жүрген аз күн ішінде Ораз-Мұхамед көп жайтқа қанықты, көп нәрсе үйренді.
Алдымен үйреткені — шарап еді. Рас Ораз-Мұхамед осының алдында ғана, Ас сарайдағы патша дастарқанында царь и великий князь всеа Руси, государь и обладатель многих стран Феодор Иванович хазіретінің денсаулығы аталғанда күміс кеседегі бал шараптан дәм татқан. Дәм татудан аспап еді. Өзі көп ішетін Петр Ораз-Мұхамедті біраз жерге жетелеп апарды. Шәлкес әңгімелер де сондайда шығатын. Саусақ емес, найза сияқты. Ораз-Мұхмедтің жүрегі тыз ете түседі. Құл! Сен — құлсың! Әрине, патша ағзамның, — дейді Петр күнәсіз қалыпта жымиып. Өте ауыр сөз. Ораз-Мұхамед не тұрып жүре берерін, не тәжікелесіп отыра берерін білмейді. Жанжалға, араздыққа бекінеді. Ризамысың енді? Ляхтарша. Немістерше. Кәдімгідей жекпе-жек. Үйді тар көрсең, аулаға шығайық. Ертең свитке ( * швед ) көрсет өнеріңді. Ал сен... сен немене... бір-ақ қағам! Содан соң өзімді өзім, жалғыз-ақ шаншып… осылай ету қажет... — Неге? Осы Шарбақ-шаһардан, — деді Петр. Таңдаулы адамдар. Русияның ең таңдаулы адамдары. Тек түріне қызығып тастан салма. Ағаш үйге не жетсін.
Әрі әсем, әрі жайлы... — Маған үйдің керегі жоқ, — деді Ораз-Мұхамед, — Үйді қайтем. Керек емес. Қонактарыңды, дос-жарандарыңды қайда қабылдайсың? Керек. Хақ құдай жолына түспей, ештеңе де ұқпайсың. Іш! Үй иесін сыйлайсың ба өзің? Неге люб? Жоғалтып табысқан бауырым сияқтысың. Мен сенің көзіңді ашам. Міне, нағыз бахадұр. Болды. Енді сұрасаң да жоқ. Ал айт. Ақ патша калай қабылдады? Рюрик әулеті! Қашқан-пысқан татардың ұрпағы емес. Мен Алтын сарайда да, Сәулетті сарайда да, Ас сарайда да барлық боярдан жоғары отыруға тиіспін. Білесің бе, менің қай тұқымнан екенімді? Мәскеуге менің жолыммен, бір ақ төрт айлығыңда жөргекте келгенсің... Бергі атаң — ноғайлының ұлы биі Мұса, арғы атаң... — « Ел қамын жеген Едіге », Ворскла өзенінде батыс рыцарьларын талқандаған Едіге би... — деді Петр.— Кел, аруақтар үшін ішейік! Ораз-Мұхамедтің аңдағаны — мөлшермен ішіп, бабын тапса, балшарап та қымыз сияқты, жан жадыратып, көңілдегі қайғыны көтереді екен. Бірақ жаңа орта, жаңа таныстарының сыйлы асы болғандықтан ғана тататын.
Соңғы күндерде мүлде тартынбаған. Әйтсе де аруақ үшін арақ ішу деген... тым сөлекет көрінді. Даусы шыңылтыр. Неге ішпейтінін ұғындырып айтуға оқталған. Бірақ Петр сөз аяғын тоспады.— Онда менің атамның сенің аталарыңды қойдай айдағанын да білесің ғой. Бұл жолы шынымен ашуланған. Бірін алып, бірін қойып... — А-а, сол ма... Бес-он жыл бедел алғандарың рас. Сол бедел үшін бүкіл елді жарға жыққансың. Сондай бір алмағайып заман болған. Әйтпесе, сенің неше атаң менің неше атамның есігінде шіріді. Құрметпен қарсы алды. Рақмет. Қолымнан келгенше қызмет көрсетемін. Егер осында өлсем — артта ағам бар. Бауырым, ағайын-туған жұртым бар. Байсың, бірақ аспа! Саған сол үшін ғана құрмет көрсетілді. Артыңда ағаң, ағайын-туған бауырың бар. Сол үшін ғана сыйлады. Әйтпесе кімсің сен?! Русияда сен сияқты царевич нешеу екен білемісің? Екі он! Бористың етігін жалауға қолы жетпей жүр көбінің. Ал сен босаға аттамай жатып — воевода! Әлі ақтауың керек дәм-тұзды! Иә. Мен жалғызбын! Ағайын-туған көп, бірақ халқым жоқ. Бесіктен белім шықпай жатып жалаң қылышқа жүгіндім.
Неміспен де, ляхпен де қидаластым. Өзім! Өзім алдым абыройды! Ел менікі... — Тұқырып отырып қалды.— Сен ақсүйексің, — деді сосын баяу дауыспен. Білесің бе қазір қайда екенін, кім екенін? Күлме. Әулетің, тұқым-тұяғыңмен тегіс соның кебін киесің. Күлме... — Мен күлмеймін, — деді Ораз-Мұхамед.— Бәрі құдіреттің қолында.— Бірақ бұдан былай сенімен дастарқандас болып, бір үйде отыра да алмаймын! Сен де холоп. Мен де холоп. Патша ағзам бұйырса, дастарқанға емес, дәретханаға бірге отырамыз! Басымыз балтаға шалынып кетпесе, қырық жол бойы бір астаудан сұлы жейміз!.. Ораз-Мұхамед Петрмен бұдан әрі тәжікелесуді қажет таппады. Шығып жүре берген. Осыдан төрт-ақ күн бұрын табысқан досы аттандырып та салмады. IV тарау АЮМЕН САЙЫС Ертеңіне қайтып барды. Татулық іздемеген. Арыла сөйлеспек. Кең аулада кездесті. Кім сыйлайды. Болмайды бұлай жүруге. Қайсысы күшті — әңгіме сонда. Сосын қай жеңгені... — Есіңді жый, Құдайдың күнәқар пендесі! Бірақ қайсысынан? Тірі құдай — патша ағзамнан. Жоқ, құдайдың кайнағасы Борис Годуновтан. Қызық бүгін болады. Жоқ.
Бұлай жүргенің жараспайды... Өзіңнің татарларыңмен қосылғанша менің бір кісім саған атқосшы болсын. Өзім барайын деп жатыр едім. Бір-ақ орам. Осы Шарбақ-шаһар ішінде. Бірақ шал — қу. Сақ құлақ, қырағы көзден аулақ, өз сарайында тұруды қалайды. Көлденең кездескен жаяу-жалпы жұрт қақ айырылып, соңында жеті-сегіз қосшысы бар екі аттыға жол беріп жатыр. Бірақ бұл жеткіліксіз көрінсе керек, шана айдаған қызметші балаша: — Жол! Жол бер! Қазақ Ордасының ханы Ораз-Мұхамед келе жатыр! Ойыны ма, мазағы ма, білмеген. Ата тағын аласың! Тек... тағының керегі жоқ. Ештеңенің де керегі жоқ. Елге жетсем. Жетіп барып өлсем… — Ақ патшаның асы арам ба? Осыдан азғана бұрын Бояр кеңесінде төртеуі қатар отырған. Казір осы Василий Иванович қана қалды. Тағы бір інісі бар... Александр деген. Аюға шыққанда, — орманда, кәдімгі аңшылық кезінде, — жараланып, жарымжан болып қалды. Әйтпесе, ол да кететін еді... Бірақ, бауырым, кім біледі… — Тағы да даусын баяулатты. Егер царевич Дмитрий Углецкой таққа мінсе... — Сонымен біз... —... бояр Василий Шуйскийдің үйіне барамыз.
Өз сөзінен өзі тітіркеніп кетті. Сайыстан тайқығаннан емес. Кеше ғана құшақтасып табысқан, қазір қасында жайбарақат келе жатқан Петрмен қалай қылыштасатынын көзге елестете алмаған. Бірақ адам — жарақты ғой. Әдіс-айласы тағы бар. Сондықтан кейде... адал сайыс деп айтуға болмайды да. Біздің орыста, бауырым, аюға қарсы ағаш ашамен шыға алмаған жігіт — жігіт емес. Ал мұнда болат найза! Белінде шолақ қанжар және бар. Кейде тіпті қарағың келмейді. Қызық емес! Аюың не, сайысың не? Менімен жекпе-жекке шығатын кім? Сен бе, аю ма? Петр Ораз-Мұхамедке әлде таңырқай, әлде сынай қарап аз бөгелді де, кенет көшені басына көтере, қатар-қатар ағаш үйлерді жаңғырықтырардай қатты дауыспен қарқылдап күліп қоя берді. Даусының оқыс шыққаны, ерапайсыздығы соншалық, қатар келе жатқан екі ат екі жаққа жалт беріп, әлдекімдерді тапап кете жаздаған. Ах, дикарь!.. Сөз — ағайындар жандасар қантөгіс емес, басқа бірдеңе турасында екендігін аңдаған Ораз-Мұхамед те жадырап еді. Мен саған айтам ылғи. Бұл шарап — аттың сүті емес! Байқап іш! Мүмкін, менің өзім көбірек кетіп қалған болармын. Айтпаған сияқтымын.
Келдік міне... Бірыңғай сыптай, жуантық теректен қиған биік дуал кішігірім қорғанға тақау. Жарма қақпалы кең дарбаза басына шатырлы күркеше орнатылыпты. Ар жағында не бар — біліп болмайды. Петр қамшы сабымен қақпаны баяу қағып: — Господи Иисусе Христе, помилуй нас!.. Ар жақтан коңырау күңгіріндей зор дауыс шықты: — Аминь!.. Қақпа аз-маз бөгелістен соң, зорлана, әрең ашылды. Бұларды қарсы алушы, малына киінген, жас шамасы отыздардағы қаба сақал, ірі денелі жігіт — үй иесі емес, бас қызметші, есік ағасы екен. Петр қақпадан енісімен-ақ аттан түскен. Ораз-Мұхамед те түсті. Жан-жағына бажайлай, әуестене қараған. Бояр ұясының жалпы тұрпаты Петрдің және өзі сырттан болса да көрген басқа шонжарлардың мекен-жайына ұқсағанмен, бітіс-болмысы мүлде басқаша екен. Иесінің құлашының қарымдылығы, байлығы мен барлығы, терең тамыры мен артықша ата-тегі айқын танылады. Маңғаз кеңдік, тәкаппар салтанат лебі бар. Жері тар, үй-жайларының бәрі де иін тіресе, мінгесе, орналасқан Шарбақ-шаһар емес, қаланың басқа бір бөлігі, тіпті кең дала сияқты. Биік қоршаудың қақ ортасында екі қабат, еңселі ғимарат тұр.
Оймыш-оймыш әсем шатыры, ою-өрнекті терезе жақтаулары, сәнді баспалдақтары патша сарайына жете-қабыл, үй иесінің сән-салтанатын ғана емес, күш-қуатын да паш еткендей. Оң қапталдағы, көбі дуалмен жапсарлас біткен малайлар үйі, атқора, қойма, кілет сияқты қора-жайлардың өзі баппен, сәнмен салынған. Сол қанат — кең алаң екен; бір топ қызметші жабыла балта шауып, балға ұрып, бөренеге бөрене қиып, әлденендей қоршау тұрғызып жатыр. Арғы бетте, шарбақ ішінде сирек қадалған арбақ-сарбақ ағаштар көрінеді, тебініп қалсаң түбінен опырылардай шытынап, аязбен қатып, көгере қырауытып тұр. Бұл ара жазда жыпырлаған алма, жамыраған шие толы, жасыл шөпті, жайқалған тоғайға айналады: әрі жеміс бағы, әрі бояр ағасының демалып, тыныс табар саяжайы. Петр мен Ораз-Мұхамед тапталған тығыз қарды сықырлата басып, төрге — еңселі сарайға қарай жүрді. Князьдің талай келген, үйреншікті үйі болса керек, сырттағы орама баспалдақпен бірден екінші қабатқа көтерілген. Бояр сенекте, — Ораз-Мұхамед білетін, бұл — үлкен құрмет, — қарсы алды; Петрмен қолдасып амандасып, содан соң құшақтасып, сүйіскен. Бейтаныс мейманды жаңа көргендей, сұраулы жүзбен бөгеліп қалды.
Орыс тілінің мән-мағынасын толық ұғынып жетпеген сұлтан теріс көрерін де, құп аларын да білмеді, бірақ бас изеп, амандық ишарасын жасаған. Бояр қол ұсынбады. Алайда Петрмен қоса үйге кіруге, құрметті мейман болуға шақырған. Бояр үйі жиһазды екен. Барлық қабырғаға қызылды-жасылды парсы кілемдері тұтылған. Еден де түкті кілемнен көрінбейді. Доғал бұрышта әулиелердің бейнесі салынған алтынды тақталар, төрде — қымбат қару-жарақтар. Ірге — үстінде оқалы мақпал көрпешелер жабылған ұзыншақ сәкілер. Енсіз ұзын стол үстіне күміс көзе, түбі биік алтын тостағандар қойылыпты. Үй иесі де, қонақтар да отырмаған. Бояр әуелі князьдің денсаулығын, ағайын, туыстарының жайын сұраған. Сұлтанды да назардан тыс қалдырмады. Ораз-Мұхамед мақұлдап бас изеп еді. Боярдың сөз әуеніне таңырқаған. Рас, батысқа қол созып, шығысқа аяқ артып отырған құдыретті ақ патша сарайында өзінің шамалы ғана адам саналатынын біледі. Бірақ бұл елдегі Қазақ Ордасының сұлтаны — біреу-ақ, өзі, ал қабылдау салтанатына Боярлар кеңесінің мүшелері түгел қатысқан. Ораз-Мұхамед бұл жолы таңырқаған жоқ, боярға шүбәлана қараған. Жуантық, аласа бойлы — бір кескен қартадай. Селдір сақал, шабдар бет.
Ернін сәл жымырып, жанары кеміс, жасаураған көздерін сығырайта, шекеден қарайды. Жоқ. Мазақтан ада. Қулық сақтағаны. Түбі көрініп тұрған неткен қулық. Екеуі қатар болмағанмен, тақау отырған-ды. Шуйский басқа боярлардай дабырламай, төнірегіне сынай, бақылай қараған сақтығымен, кеңінен сілтемей, шарапқа тек ернін ғана тигізіп, бірақ еркін отырған өзгеше мінезімен бірден-ақ дараланған. Төңірегіне аңдай қарап, ыдыстан дәм татып қана отырған Ораз-Мұхамедпен екеуінің көзі әлденеше рет түйісіп еді. Бояр тек патша ағзамның денсаулығы аталғанда ғана бір сәт қалыпты мінезінен айырылады, даурыға айқайлап, күміс кубокты түбіне дейін көтереді. Содан соң алдындағы асты қарбыта жейді. Келер мезетте қайтадан қалыпқа түседі. Айтпақшы, конюший боярин Борис Годуновтың аты аталғанда да жеңілтектеніп кетті. Ал қазір мүлде басқа мінез. Әлдеқайда дауыстаған. Келер мезетте бүйірдегі есіктсн сырғанай, майда басып ұзын бойлы, толықша жас келіншек көрінді. Екі жағында екі қызметші қыз.
Маңдайына інжу төгілген шашқап бөрік киген, етегі еденге шомбыған ақ көйлек, кеудесі тығыз түймеленген, омырауы оқалы, жеңі желкендей далиған, жаздық аталатын қызыл камзолды келіншектің қолында күміс табақ бар, табақ үстіндс әр түрлі пошымды күміс тостағандар көрінеді, тостаған толы әрқилы шарап. Құрмет тұт, мархамат ет. Невестушка, бұл — Қазақ Ордасының ханзадасы Авраз-Магмет Анданович. Анастасия жан қытықтар майда дауыспен, қолындағы табақты сәл алға созып. Ораз-Мұхамед бояр келініне сонда ғана көз тоқтата қараған. Бірден байқағаны — мұндағы көп әйелдердің әдетінше бетіне баттастыра далап жақпаған. Әлденеден қымсынғандай, жеңіл лыпып қана тұр. Бетінен балғындығы танылса, дөңгеленген ұлпа иегінен, ұшкан демі көрінгендей, сәл ғана ашылыңқы, жұқа ернінен еркелігі аңдалады. Алайда Ораз-Мұхамедті таңырқатқан — орыс сұлуының көзі еді. Қөкпеңбек көк тұнық. Мұң тұнған түпсіз мөлдір. Көк көз мұншама сұлу болады деп бұрын ойламаған. Жанарын айыра алмады. Батылсыз басып бірер аттаған. Бірақ ең жақсысы, — деді, Ораз-Мұхамед бөгеліп қалғанға, таңдап тұр деп ойласа керек, — өзіміздің орыс шарабы, еселі шарап.
Ораз-Мұхамед Анастасияға, содан соң боярға тағзым етті де, өзіне ұсынылған кубокты басына бір-ақ көтерді. Жеміс дәмі бар, тәтті көрінген еді, бар ашуын ішіп тауысқан мезетінде ғана аңдады. Өне бойын түгел өртеп өткен, бірден басқа шыққандай. Дәл сол сәтте Анастасия өзіне қарай болмашы емінгендей көрінген. Иә, айтпақшы, осындай салт бар еді-ау, үй иесі әйелді сүю керек, бірақ ернінен бе, бетінен бе... Қайткенде де Ораз-Мұхамедтің жүрегі дауаламады. Ыдысын табаққа қойып, « Алда разы болсын! » деп ( дәл солай айтты, « Алда разы болсын! Анастасияның жанарын жалт еткізе қарап, астыңғы ернін жымқыра тістенгенін анық аңдаған. Петр шараптың қолына ілінгенін алды. Асығыс ішті де, Анастасияға басы жерге жеткенше иіліп, тағзым етті. Содан соң... бас салып, айқара құшақтар деп еді, құшақтамады, бояр келінімен ерінге ерін тигізе, өбе сүйіскен. Елдің салты. Әйтсе де, екеуі ұзағырақ сүйіскендей, жоқ, Петр ұзағырақ сүйіскісі келгендей көрінген. Ал Анастасияның қызарып кеткенін анық байқап еді. Әдеп сақтаған. Ең бастысы — артын ойлап еді. Бірдей емес, Авраз-Магмет Анданыч!
Василий Шуйский сығырайған көздері жарқ етіп, Урусовқа ризашылықпен қарады да, сөзін сабақтады. Тексіздер, қулық-сұмдықпен табан астынан көтерілгендер бар... — Кім екені белгілі, — деді Петр. Үлкен ел. Бәрібір қазақ бектерінше қырқысқа бейім... » — Царевич жаңа біліп, жаңа танып жатыр, — деді Петр, — Менің досым Ураз-Мұхамед Онданович ақылды адам. Ер адам. Ол... ол — шайқымазақ Сайын-Болат емес. Қолда өскен Арслан-Әли емес. Бұл — нағыз царевич! Ол ешкімгс холоп емес! Ол — патша ағзамға ғана қызметші... Нөкер. Иә. Олар нөкер дейді. Адал нөкер! Мәселен... — Иваныч, — деді Петр үй иесін құрдасынша иығынан қағып. Дайын болып қалыпты. Иесін емеурінінен таныған үш-төрт қызметші қатарынан кірген. Әрқайсысының қолында әр түрлі киім. Бояр әуелі ұстарамен алынған тап-тақыр басына алтын зер төгілген мақпал тақия, тақия сыртынан ақ төбе жұқа телпек киді; үстіндегі биік, қатырма жағасына маржан төгілген, алды оқалы қаптанның сыртынан ферез аталатын, қымбат парсы шұғасынан тігілген, омырауы қатар-қатар мата қаптырмалы, жағасыз, жеңіл шапан киді.
Содан соң басына манағы телпек сыртынан қызыл төбелі құндыз бөрік, үстіне жаңағы шапан сыртынан астары — қара кіс, тысы — алтынды қамқа, жағасы көлдей, жеңі шұбатыла жерге түскен қымбат ішік қапталды. Жұмбақтың шешуі — пияз еді. Өзі тапал, өзі жуантық бояр жаңа жұлынған пияз сияқты болды да қалды. Бар айырма — жанды кісі. Қожайындарын киіндіріп болысымен, қызметшіл ер лыпылдай басып, тегіс шығып кетті. Бұлар да сыртқы есікке беттеген. Бояр манағы әңгімеге қайта оралды. Шұбатылған ұзын жеңін жиырып, білегіне жинап алып, қып-қызыл қолын сілтей сөйлеп, домаланып келеді. Патша ағзамның басын айналдырып қойған. Бар кілтипан — сайқал, бедеу қатында... Амалын тауып айырып алшы — кайнағасының да улы тілі жұлынады. Бірақ осыны түсіне ме, жаңағы Мстиславскийлер мен Трубецкойлар, Бельский, Романовтар? Жоқ. Ақылдары жетпейді. Татар қайдан білсін!.. Бірақ басқа татар... — Татар — жаман деген сөз емес, — деді Петр жаймашуақтап. Ораз-Мұхамед қанағаттана қоймаған. Ренішке ерік берудің жөнін және таппады. Бұлар жалғыз қабат бөренеден қиылған, кісі бойы, бес бұрышты дөңгелек қоршауға жеткен еді.
Ала-құла киінген, көбі қарусыз, жапыр-жұпыр жұрт: малайлар, қызметшілер, қосшылар — жарыла жол берді. Қоршауға иек тірей баспалдақты биік сәкі орнатылған екен, үстіне кілем жабылған, бояр құрметті қонақтарымен соған кеп отырды. Қалған жұрт коршаудың әр тұсынан орын алды: қимаға иек сүйей түрегеп тұр. Топ ішінен орта бойлы ғана, бір ақ төртпақ, қайратты сары жігіт шығып, сәкі алдына жете бере бас киімін шешіп, тізерлеп отыра қалған. Бояр салбырап, алдында жатқан екі ұзын жеңін бірдей жинап, быртық саусақтарын айқастырды. Қызметшісіне сығырая қарап, аз бөгелді. Аюды найзамен бір-ақ ұрады да шоңқитады. Қарайтын ештеңе қалмайды. Ивашка, бар! Ивашка өзінің түңілісін жасырмаған. Орнынан тұра бере жұдырығымен тізесін соғып, әлде шайтанды, әлде аюды балағаттап алды да, көпке барып қосылды. Сол дағдарыс, үнсіз қозғалыстан соң екі-үш жігіт қатарынан дауыс көтерген. Шуйский шынымен-ақ риза болды. Ораз-Мұхамедке бір, Петр Урусовқа бір қарап, қоқиланып қалды. Мен сенің батылдығыңа сенуші ем. Андрюшка, сен өткен жолы шыға ма деп ем, әлі кеш емес. Гаврилка, аюмен алыс үнемі сәтті аяқтала бермейді!
Түбінде ажалың осы аюдан! Аттары аталған шақта ұмсынып алға шыққан жігіттер таңдау қайсысына түскенін ажырата алмай, бөгеліп қалып еді. Петр Урусов күреңітіп кетті. Бір ұртынан дем тартып, мұртын шайнаған. Петрдің кісілері, әлде сауал мәнін бірден ұқпады ма, әлде үйренбеген іске ойланбай кіруден тартынды ма, ұйлығып, үнсіз қалған. Омырау түймелерін ағытып, орнынан тұрған. Петрдің кісілерінің ішінен кеңсірігі жапырылыңқы, кейкі танау, биік қабақ, өткір көк көзді, ұзын шашты, сұңғақ бойлы бала жігіт шықты. Балтыры таспамен шандылған көн шарық, белі кендір жіппен байланған ұзын кенеп көйлекпен ғана қалды. Қолма-қол жеңін түрініп, білегін қайырған. Сырттай нәзік көрінгенмен, шымыр сияқты. Петр жеңіл күрсініп, оң қолының үш саусағымен ауада бата рәсімін жасаған. Содан соң ішінен қанжарын ағытып алып, Алешкаға лақтырды. Сол қолтықтың астынан ұр! Немесе, тура өндіршектен. Әлдекім Алешканың қолына рогатина аталатын сүңгісі жалпақ, ілдіргесіз шолақ найза әкеп ұстатты. Келер сәтте Алешка жеңіл қарғып, қоршау ішіне де түсіп еді. Ораз-Мұхамед сонда ғана анық аңдады. Қоршаудың бір жақ бүйірінде енсіз есік бар екен.
Екі қызметші төбеге тартып ашқанда ар жақта ағаш тор ішінде отырған үлкен қоңыр аю көрінді. Есік көтерілген сәтте атқып шықса керек еді, қозғала қоймады. Бірақ бояр қызметшілері аюды тек отырғызбады. Таяқпен арттан итеріп, найза ұшымен шабақтап, орнынан тұрғызды. Өкіре бас шайқағанымен, алды ғана ашық, қоршау есігінен еріксіз аттаған аю бар қатерді арттан күтіп, қайрыла ақырған. Жаңа ғана шыққан есігі сарт жабылғанда ғана алға қарады. Ораз-Мұхамед тілсіз дүлей күшпен алысқа шыққан орыс жігітінің ерлігін де, ойын емес, нағыз қан майдан сайыстың салмағын да дәл осы сәтте бар жанымен сезінген. Аю әлі де екі ойлы сияқты. Қоршауды жағалай, балпандай басып екі-үш аттады. Осы сәтте жұрт — бірі ысқыра дабырлап, бірі күліп, мазақтап, жаппай шулауға көшкен. Алешка да қолын созып, найзасын бұлғап, шақырып тұр. Кенет аю қарлыққан, қорқынышты дауыспен ышқына өкірді. Шабына басып, өзінің көзіне көрінген екі аяқты аяспас дұшпанға ұмтылған. Алға созылған ақ найзаның ұшына екі қадамдай қалғанда қалт бөгелді. Аузын арандай аша өкіріп, артқы аяғына көтеріле берген.
Алешка он жақ бүйірге ытқи ырғып, найзасын қос қолдай толғап, қақ жүрек тұсынан ұрған. Аюдың жарақатын ауырсына ышқынған даусы төңіректі тегіс жаңғырықтырып жіберді. Шыр көбелек айналған. Найзаны мықшия итерген беті, Алешка да дөңгелене жөнелді. Сірә, қолтық астынан емес, сол қиыс, қара жауырын үстінен қадалса керек, найза бойлай сұғылмады, аю да жығылмаған. Әлде тайғанақтап, сүрінді ме, әлде аюдың екпіні ме, Алешка өзі ұшып түсті. Әуелгі сәтте аюдың онда ісі болмаған. Сол аяғын көтере, шоңқия айналып, тынымсыз өкірген беті, жауырындағы найзаны шайнап тастау әрекетінде. Бірақ жуан, бұқа мойны икемге келе қоймаған. Бұл кезде қайтадан атып тұрған Алешка салбырай жер сызуға, енді болмаса, аю аузына ілінуге қалғ ан найзаға ұмсынып еді. Ашулы аю өнімсіз әрекетін тастай бере, артқы аяғына адамша тұрып тура өзіне ұмтылған. Екеуі балуанша айқаса түсті. Аю — алып батыр сияқты. Бауырына кіріп кеткен Алешка шыбықтай майысты. Бір қолы аюдың тамағында, екінші қолындағы қанжар ауаны бос қармалайды. Кенет қанжар ұрылды. Қанжар ұшы қанға боялып қайта шыққанда Алешканын көйлегі де дал-дұл еді. Қайыра сілтеп үлгермеді.
Тілсіз мақұлық ғаламат соққымен жас жігітті салып жіберген. Алешка анадайға бір-ақ ұшып түсті. Ораз-Мұхамед Алешка алғаш найза ұрғаннан соңғы жерде жұрттың айқай-шуын де естімеген, қасындағы бояр мен князьдің қимыл-қозғалысын, бет-құбылысын да аңдамаған. Ештеңе білмейді. Бар білері — келер сәтте, анадай жерге ұшып кеткен қанжарына қарай сүріне-жығыла, жамбастай ұмтылған Алешка мен үңірейген өңеші қып-қызыл, қатар-қатар, өткір тістері аппақ, қос қолын алға соза, аузы арандай ашыла арындаған аюдың қақ ортасында тұр екен. Есін тез жиды. Бар өкініші — киім қалындау. Іс аяғы бұлай айналады, қоршау ішіне түсем деп кім ойлаған. Кенет жұрт шуы құлағына анық жетті. Сол сәтте-ақ сабыр тапқан. Қолындағы ұзын, қайқы қыпшақы қылышты алға соза, сәл алдарқатты да, еміне ұмтылып, қиялай шапқан. Аю өкірген беті етпетінен түсті. Төбе қақпағы ұшып кеткен, миы бырқырай шашылған бастан қою қара қан шыпши аққан. Сұлтан қылышының жүзін аюдың жүніне асықпай сүртті де, артына қарады. Боп-боз Алешка аяқтары шалыса теңселіп, төмен қарап тұр екен. Бет-аузы қан-қан, жалаңаш кеудесінде де айғыздала сызылған жарақат ізі бар. Алешка екеуің қалай бөлісесің?
Әр сөзін ойланып, бар білген тілін жұмсап, қинала сөйлеген. Орыс бектерінің әдет-салтын білмеймін. Сондықтан кінәлі болуым да. Бірақ мынау — ер жігіт. Ажалға қимадым — қан майданда, адал ұрыста өлсе керек еді… — Ентігін басып, сәл бөгелді.— Петр, — деді сосын бір түрлі абдырап отырған досына қарап, қазақша. Бұрын Қазақ Ордасының ханына нөкер едім, қазір ақ патшаның құзырындамын. Рас, жалғызбын. Бірақ корғансыз деп ойлама. Тегім — татар болар, қазақ болар, өзім — орыс патшасының әскербасы воезодасымын. Енді он күннен соң менің қол астымда Русияға қанымен, жанымен қызмет ететін үш мың әскер болмақ. Мен жай ғана дворян емеспін. Мен хан тұқымы аксүйекпін! Тілесең, қазір шық. Басыңды қақ айырып, ана аюдың соңынан аттандырайын!.. Бірақ анғарымпаз бояр ашулы царевичтің қимыл-қозғалысынан оның не айтқанын анық ұқса керек. Қып-қызыл болып кетті. Өзінің еңсесі биік күндері есіне түскен Ораз-Мұхамед қылышының алтынды балдағынан қолын айырмаған күйі, патша бегіне ызалана қарап, сәл бөгелді де, білген орысшасына көшті. Петр тасырлата шауып, артынан қуып жеткен. Жеткен беті ат үстінен құшақтады.
Ораз-Мұхамед тіл қатпады. Петрге өкпесі жоқ еді. Күрсінген де қойған. Князь Азбан-Сұрды тізгінінен алып жетелеп еді, қарсылық білдірмеді. Бірақ Василий — аса ықпалды адам. Түбінде алдыңнан шығармай қоймайды... — Петр, — деді Ораз-Мұхамед. Мен қорқатын не қалды? Егер жаңа тілсіз, дәл маған ешқандай жазығы жоқ аю қарнымды жарып, сүйегімді мүжісе... бар бейнеттен бір-ақ құтылатын едім ғой!.. Петр тығылып, үндей алмай калды. Баяғыда. Осыдан отыз жылдай бұрын өтсе керек. Сен білмейсің ғой. Атаң Исмайылмен сиыспай, біздің Хақназарды барып паналаған. Тоқсанға келіп, қарыған шағында. Сол Шалкиіз айтар екен де: Қоғалы көлдер, қом сулар, Кімдерге қоныс болмаған… Ұзақ. Ұзақ толғау. Қыскасы: Сақалына сары шіркей ұялап, Миығына қара шыбын балалап, Жазыда жау іздеген қазақтың Басы қайда қалмаған! Күлелік те ойналық, Киелік те ішелік. Мынау жалған дүние Кімдерден кейін қалмаған!.. Солай, братец мой князь Петр Урусов! Әкел шарабыңды. Кешегі жанжалды қайта бастайсың, қайрылуың қиын болады. Одан да... — Онда кеттім, — деді Ораз-Мұхамед орнынан тұрып. Ертең Новгородқа аттанамыз.
Ар жағында — Свитке қарсы жорық. Жақсылап ұйықтап тұру керек. Петр тоқтатпады. Ораз-Мұхамедтің жүрегі шым ете түсті. Осымен қатарынан үшінші рет. Сұлтан! Қайткенде де көңілін аулауға, еңсесін көтеруге тырысқаны. Ұлық тұтқаны. Бояр Василий... мен үшін түк емес. Маған бәрібір. Бәрі де. Патша ағзам біледі, приказдарда құрмет тұтады, ағайын-туғандарым тегіс ықпалды. Мен оларға керекпін!.. Тек... байқадың ба… келіні... Анастасия... — Иә… — деді Ораз-Мұхамед те демін ішіне тартып. Байқампаз досы бояр келінінің өзін қатты ұнағанын аңдап қалған ғой. Василийдің өзі де. Реніш содан шықты ма. Бірақ бейәдеп ештеңе болған жоқ қой... Петр кеудесін кере дем алды. Бір кезде... маған қалыңдық бола жаздаған. Әлде әкесі... — Жоқ. Ол кезде... екі-ақ жыл болды... Мен басымды байлағым келмеді. Ана Романовтағы туыстарыма ұқсап кетем ғой деп қорықтым. Үйлі-баранды, балалы-шағалы боласың, отырасың омалып... Ал қазір ше? Басым бос. Кеткім келеді екен — жүре берем, басым ауған жаққа! Солай қарай барғым келеді де тұрады. Бұрын оңай еді.
Александр екеуміз, күйеуін айтам, дос болдык. Жоқ, жоқ. Менде арам ой болған емес. Бірақ... көрмесем дегбірден айырылам... Ал қазір, Александр жараланғаннан бері... аю аулап жүргенде жараланды, бір көзі кеткен, беті адам айтқысыз талқан болған, қазір ешкімді көргісі келмейді, бөлменің есігін бекітіп алып, үнсіз, қимылсыз отыра береді дейді, ой, жақсы жігіт еді, баяғы ағасындай... бір воевода ағасы болған, нағыз бояр сол еді, жаулары түбіне жетті… Иә... Мына шалмен араздаса алмаймын. Ұқтың ба? Ел-елдің заңы басқа. Әдепті бастап бұзған — мен ғой. Тым мейірбансың. Дауыстап есік-ағасын шақырып алды. Бар шоқпытын буып-түйсін де, атқа мінсін. Бүгіннен бастап царевичтің иелігіне көшеді. Атымен бірге. Бар, тез! Бағана аю шайнап өлтірді, — деді Петр. V тарау ШВЕД ЖОРЫҒЫ Орыс бектерінің де атақ-дәрежеге, орынға таласатынын, бақ-бәсеке жолында оң қадамының өзін теріс танытып, ретін тауып бірінің көзін бірі жойып та жататынын естіді, аңдады, байқап келеді.
Бірақ қара халық пен боярлар, біліктілер арасы, патша ағзам мен алыс шаһар жұртты аймақтар арасы — күңгірт еді. Ойламаған. Орыс елінің көне ордасы Новгородта еріксіз естіген әңгімелерінен жаны түршікті. Сол Новгород халқы орыс елінің басқа өңірлерімен салыстырғанда бұқар жұрт еркін де еңселірек болған жайсаң шаһар алтын тәждің өзінің еркіне көне бермесе керек. Қазіргі әміршінің әкесі, қаһарлы патша шұғыл шешімге келіпті. Әуелі игі жақсы атаулыны тегіс аластап, басшыдан айырған. Содан соң қасиетті құдай үйлері — шіркеу атаулыны тегіс тонап, атақ-абыройдан айырған. Ақырында күш-қуатын біржола сарқу үшін бұқара халықты қырып-жоя бастаған. Дәл осындай қақаған қыс екен. Шаһар іргесіндегі үлкен өзеннің сүймен бойы, сіреу мұзын бұзып, үңірейген үлкен, кең ойықтар жасалыпты. Патша жасауылдары кәрі-жас демей, әйел-еркек, бала-шаға демей, қолына түскен тірі жан атаулыны қойдай айдап апарып, ойыққа тоғыта берсе керек. Жүзіп шыққандарын, бірден кетпегендерін қолдарындағы ұзын сырықпен батырып, мұз астына жіберіп отырыпты. Көп ішінде кім жоқ, бәлкім біреулер жазықты да шығар. Бірақ сол жылы егін шықпай, ашаршылық болған екен, қалаға қайыршы қаптап кетсе керек.
Ақ патша өзі пәрмен етіп, сол қайыршылардың бірін қалдырмай тегіс мұз астына жібертіпті. Біреулер айтады — жиырма мың адам өлтірілді дейді. Біреулер айтады — отыз, тіпті қырық мың адам өлтірілді дейді. Қайткенде де мейірімсіз, қандықол жасауылдар бес апта бойы батырудан, өлтірудсн босамаса керек. Су астына кеткен адамның көптігі соншалық, қатып тоң болған мың сан өлік өзеннің ағысын тоқтатқан, сең бұзылып, қызылсу жүрген! О тоба! О тоба!.. Жат емес. Жау емес. Орысты орыс өлтірген!.. Сол керек өздеріне дейді кейбір орыс бектері. Тым кердең еді. Тәубасына келді. Кеудесі басылды. Енді біреулер айтады: көкте Құдай біреу, елде патша да біреу болуға тиіс. Арамдық бар еді көңілдерінде. Бөлінбек еді. Бөлшектемек еді патшалықты! Енді біреулер бәрі де бекер деседі. Патша — сырқат еді. Жасауылдар — қан-құмар еді. Ашу — ақылды жеңді. Қорқаулық — жазықсыз жұртты қансыратты. Ораз-Мұхамед мұңын ешқайсысына да ой тоқтатпады. Қатты түршіккен. Осындай үлкен ел! Осындай ұлы жұрт! Қалай шыдайды?
Мұндай сұмдықты көрген соң, басы сау, басқа бұқара қалай қалпында отыра береді!.. Бұдан арғы тұңғиыққа бойлай алмаған. Оған орыс мінезі әлі де жұмбақ еді. Түршіккенімен тез ұмытты. Негізгі назары басқа тарапта болатын. Ол — қару, әскер жайы. Басқаға ойы жетпесе де, ақ патшаның бар пәрмені — қарулы күшінде екенін анық пайымдаған. Әуелде қатты таңырқағаны — бүкіл әскер от қарумен жарақтанбапты. Атты жауынгерлер түгелдей дерлік, тіпті бояр ұлдары аталатын, дәулетті болмағанмен, ауқатты топтан құрылған таңдаулы жасақтың өзі мылтық ұстамайды, бар жарағы — суық қару: ала балта, селебе, жеңіл шоқпар; көбі қылышсыз, біразы найзалы. Мұндағы ең басты қару — садақ екен. Сақара садағынан өзгешерек болғанымен ( жағы — ықшам, жебелері жеңіл ) кәдімгі садақ. Әскердің сауыт-сайманы да біркелкі болмай шықты. Көбе, берен, кіреуке, бадана, шарайна сияқты берік әрі қымбат сауыттар воевода, жүзбасы бектер мен бірлі жарым бояр ұлдарында ғана бар, қалған көп әскердің біразы қаптан сыртынан құяқ киген, ал көпшілігі — ішіне кенеп салып сырылған жағасы биік ұзын етек, шолақ жең шапан пішімді тегілей киген.
Бас қорғанышы да осы іспетті: болат дулыға, темір телпек, жез қалпақтан гөрі киіз, не кендір астарлы калың мата бөріктер көп. Бұл әскердің күші — қаруында емес, ұйымында, басқа жасақтармен келісімді қимылында екенін Ораз-Мұхамед кейін, ұрыс үстінде көрген. Әйтсе де, орыс қолының айбары байырғы үлгідегі ескі жарақ әскерде емес, жаңа шерікте: жаяу стрелецтер мен алып мылтық — шойын зеңбіректерде жатқан. Сырттай таңырқаудан арылып, алғаш рет қолға ұстап, көзбен көрген үстірт таныстық кезінде Ораз-Мұхамедтің көңілі от қаруға да онша тола қоймаған-ды. Ауыр. Қолайсыз. Ат үстінен қолдану мүмкін емес. Жаяу, тек қана жаяу қалыпта пайдалануға мүмкін. Астына тұғыр қойып, баптанып тұру керек. Содан соң білтеге от бересің. Гүрс етіп атылсын. Дәлдігі шамалы. Қарымы да мәз емес. Бір атқан соң, оқпанына сүмбі салып, қайтара оқтауға қаншама уақыт керек. Қай жағынан алғанда да әрі қарымды, әрі жылдам, әрі икемді садақпен салыстыруға болмайды. Сонда да артық екеніне ден қойды. Елу адам, жүз адам қатар тұра қалып қабаттаса атса қарсы беттегі қандай жаудың болмасын ортасын ойып түсірері анық.
Егер жүз емес, неше жүз адам қатарынан от шашса ше... Әрине, сан мың қолдан мықты. Ал доңғалақты арбасына қосарлай тіркестіре жегілген сегіз, он алты, отыз ат әрең қозғайтын, оралымсыз, көріксіз алып мылтық — зеңбіректің құдіретіне күмән келтіру мүмкін емес-ті: тек ретін тауып қолдана біл — оның жүз батпан шойын тас тобы тоқтата алмас қарулы шеп, бұза алмас қорғанды қала жоқ. Одан арыға бармаған. Арманнын қол жетпес қиындығы, іске аспас қисынсыздығынан емес. Ол Алтын сарайда, ақ патшаның өзінің дәргейінде болғаннан бері өткенді еске түсірмеуге, алыста қалған отанын ойламауға тырысатын. Көну керек. Күту керек. Күт! Күт! Ал қазіргі сәтте... көре бер, біле бер, үйрене бер. Содан соң... ата даңқыңа, артыңдағы халқыңа муафиқ бол. Абырой алсаң, өз басыңа пайда. Ұятқа қалсаң — артыңдағы жұртыңа көлеңке. Ұмытпа! Ұмытпа!.. Ораз-Мұхамед өз көңілін бір-ақ нәрсеге байлады. Ол — алда тұрған ауыр сын жайы. Орыс елінің шар тарабынан Новгородқа келіп тоғысқан қалың қол январьдың он сегіз жаңасында күн батысқа — ежелден таласқа түскен Балтық бойына, швед шекарасына қарай төңкерілген.
Тоқсан мың әскер орыс дәстүрімен бес қосынға бөлінген еді. Негізгі күш — бел орта — Большой полк аталатын. Мұндағы бас воевода — бояр князь Тимофей Романович Трубецкой — қалған барлық әскердің бас қолбасшысы саналатын. Сонымен қатар, полк правой руки аталатын оң жанақта да, полк левой руки аталатын сол жанақта да, передовой полк аталатын маңдай, сторожевой полк аталатын тұтқауыл — әрқайсысында жеке қолбасы бар еді. Бәрінің тізгіні Трубецкойда болғанымен, олар өзара дербес, тәуелсіз саналатын. Әйтсе де, оң жанақ қолбасысы сәл-пәл мәртебелірек көрінер еді, бас қолбасы қатардан шыққан жағдайда оның орнын басатын да сол. Әскер кұрылысы мұнымсн ғана шектелмейді. Мың қаралы атты стрелецтен құрылған шолғыншы — ертауыл, үлкен полктан қозыкөш кейіндегі зеңбірекшілер тобы — наряд, одан соңғы азық-түлік, қару-жарақ қоры артылған арқұқ — обоз өз алдына, әр қосында екі-үш мыңнан Россия құрамындағы орыс емес халықтардығ әскері бар. Бұлар, ескі салт жөнімен сырттай тегіс татар аталғанымен, тілі, әдет-ғұрпы, тіпті діні де әр түрлі нешеме халықтан құралған еді.
Маңдай қосындағы қазан татарларынан жасақталған әскердің қолбасысы — Көшім ханның інісі, бұдан сегіз жыл бұрын Сібірде, Жармаққа қарсы соғыс кезінде қолға түскен атақты Махметқұл. Сол жанақта — саны аз таулықтар қолының басында — өз ағайындарымен сиыспай, туған жері — Кавказдағы керуен жолдарының бойына тұрған бай қала Шәмахадан тықсырылған, басына қиындық туғанда ақ патшадан пана тапқан Шихым ханзада. Князь Петр Урусов — оң жанақтағы, чуваш, вотяк, черемистер мен Алтын Орда заманының өзінде христиан дінін тұтынған крәшендер воеводасы еді. Ал ақ патша бодандығындағы ноғайлар мен орыс жеріне ертеде коныстанған, Романов, Юрьев, Сурож сияқты қалаларда орныққан мұсылман атаулы — бел ортадағы ханзада Арслан-Әлидің туы астына топталыпты. Арслан-Әли Алтын Орданың ең соңғы ханы Ахметтің туажаты еді. Ораз-Мұхамед Алтын Орда хандарының талай ұрпағы бір кезде өздері аттарын жемдетіп қорлаған князьдардың әулетіне холоп болып жүргенін көрді: мансап бәріне бірдей жете бере ме, көбі жүзбасы дәрежесінде ғана. Ал Ораз-Мұхамедтің өзіне — тұтқауыл қосындағы Қасым хандығына қарасты ноғай-қазақтар мен бір кезде Мәскеу патшаларының шығыс беттегі тірек шебі болған, негізінен Оқа өзенінің сыртындағы Шат, Қадом, Темников, Арзамас, Құрмыш өңірінің мешерлері.
Ұзын саны үш мыңға тарта. Ораз-Мұхамед өзіне айрықша құрмет көрсетілгенін анық түйсінді. Қол бастар ханзада көп. Соның біразы бұдан бұрынғы талай соғысқа қатысқан, орыс әскерінің жайын да, орысқа жау — батыс әскерлерінің жайын да білетін әккі көкжалдар. Ендеше, үлкен құрмет қана емес, ауыр міндет. Қазақ сұлтаны өзіне абырой-атақ қонған кезде тумаластарының көңілінде қызғаныш оты тұтанғанын, бұлардың көбі, тіпті, дұшпандықтан да алыс емесін кейін білді. Басқаша жөні де жоқ. Есіктен кіре төрге шықты. Ақ Орда — Алтын Орда хандарының ұрпақтары жаумен, ақ патшаның жауларымен жағаласып қылтадан қан кешіп жүріп, қызметін атқарып, толарсақтан саз кешіп жүріп, жүзбасы дәрежесіне әрең жетсе, бұрынғы Көк Орда — қазіргі Қазақ Ордасынан келген, мұрты жаңа тебіндеген жас бала бірден-ақ мәртебелі воевода сайланды! Тоқсан мың әскердегі тоғыз серкенің бірі. Бас қолбасы князь Трубецкойға ғана бағынышты! Тек төменде, алыс етекте қалған ханзадалар ғана емес, дәрежелес тумаластарының өзі, діні бөлек болғанымен ділі бір Петрден басқа ешкім де құшақ жая қарсы алмаған. Жер астынан жік шықты! Ораз-Мұхамедтің көңілі қалтқысыз, бүйрегі бұрыс еді. Көрмесе де көрісіп табысар тағдырлас бауырға балаған.
Көңілі тез басылды. Сақ болуы, ең алдымен өзі де құдайдың тегін жаратпаған пендесі екенін дәлелдеуі қажетін ұққан. Бұған себепкер — Махметқұл еді. Новгородта, князь Трубецкойдың алдында бас қосқан алғашқы әскери кеңесте Ораз-Мұхамедтің назары — жасы қырықты алқымдаған, ұзын қара мұрт, биік қалың қабақты, еңгезердей қара торы кісіге бірден түскен. Бір заманда « Көшім ханның қара семсері » атанған аты Ібір-Сібірге ғана емес, ойда орыс, қырда қазаққа дабыралы Махметқұл — осы екен. Отты көздерін әлдеқайда түнере қадап, үнсіз отырды. Бірақ әскердің шеру тәртібі, қосындардың өзара қатынасы, аял, коналқа, жаумен межелі мөлшерден бұрын, тұтқиылдан кездескен жағдайда жасалар шаралар — әйтеуір жорыққа қатысты әңгіменің ешқайсысын қалт жібермей тыңдағаны айқын танылған. Екі-үш рет қысқа қайырып өз пайымын да айтқан. Ораз-Мұхамед әскербасылар арасында Сібір ханзадасының беделі жоғары екенін аңдады. Ал өз көңілі кұрметке толы еді. Көргені көп, от пен суды да кешкен, дауыл мен бораннан да өткен сайыпқыран ер, жасы үлкен аға ретінде сүйсіне караған. Ал Махметқұлдың мұнымен ісі болмады. Тіпті туыс санар, санамас, Ораз-Мұхамед дейтін адам атымен жоқ сияқты.
Кеңестен соңғы кең дастарқан басында Сібір ханзадасына орыс елінде туып-өскен, өз басымен, соңғы үш атасының еңбегімен сыйлы Арслан-Әлиден ғана емес, күні кеше келген қазақ сұлтанынан да төмен орын тиген. Ораз-Мұхамед Махметкұлдың қою, ұзын мұрты жыбыр ете түскенін, қара торыдан қызыл күреңге айналғанын аңдамады. Бұл кезде сақалды, салауатты екі әскер басы — екі Михайло даурыға үн көтеріп, дастарқан басындағы орынға таласып жатқан. Үлкен қосынның кіші воеводасы Михайло Глебович Салтыковтың окольничий шені бар, ал Михайло Самсонович Туренинде ондай атақ болмағанмен, әскери дәрежесі кем емес, тұтқауыл қосынның бас воеводасы, оның үстіне князь, аталырақ, тектірек тұқымнан саналады. Қайткенде де әрқайсысының өзінше дәлелі бар, бірі екіншісін жоғары жібергісі келмейді. Ақыры, талас — дабырдан дауға айналып, екі воевода бірінің сақалына бірі жармасуға жақындағанда қиын істі князь Трубецкойдың өзі шешті: екеуін бір деңгейге, қарама-қарсы отырғызған. Столдың екінші жағында болғанымен, өзінен төменірек қалған Махметқұлға көзі сонда ғана түсті. Ақ патша еске алынып, бәрі орнынан тұрған. Махметкұл қолындағы шарапты сарқып ішті. Бұдан соң да тартынбаған. Су ішкендей. Қабағы ашылып, өңі жадырады.
Жан-жағына кеудесін көтере қарап, ірі, аппақ тістерін көрсете, ақсиып, үнсіз күліп қояды. Жұрт қатарлы жақсы отырған Ораз-Мұхамед те жымиып еді. Махметқұл тумаласын жаңа көргендей, қалт бөгелді. Аузына апара берген күміс кубокты жайлап дастарқанға койып, Ораз-Мұхамедке қарай емінген. Ораз-Мұхамед қапелімде не айтарын білмей, бөгеліп қалған. Не қызық көрдің? Айт. Ораз-Мұхамед не қалжыңға, не кекесінге ұқсата алмады. Мастыққа ғана балаған. Өз орнында екен. Бірақ арнасы кеуіп, суы құрғаған шығар. Ораз-Мұхамед шарт сынды. Сібірге тықсырғаны рас, Сібірден ығыстырған — мен емес. Енді, жуан — жіңішкерген, жілік май — жіптікке айналған шақта көз тіккенің мен отырған сүйем тақтай болса, тегің — тетелес болғанмен, жасың үлкен, ағалық базынаң қайда? Ер көруші едім, есер екенсің ғой. Онда жадыңа тұт. Мен қай қияға түссем де, бір кезде ел билеген сұлтанмын. Сен қай тұғырға шықсаң да баяғы жалаң қылыш оғлансың. Осы сыбағаң көп көрінсе... Келелі, кеңесті дастарқан үстіндегі дабыр-дұбыр ішінде екеуіне таяу көршілерінің өзі назар аудара қоймаған. Алдымен байқаған — Шәмаха ханзадасы болды. Арслан аға!..
Қара, неме бұ... Шоқша сақал, шолақ мұртты, тана көз, қыр мұрын, кербез кейіпті Арслан-Әли саспады. Кім екендіктерің, қайда отырғанын еске түсірген соң түркіге көшкен. Неміспен де, ляхпен де, свитпен де қидаластың. Абыройың асты. Енді жауды осы дастарқан басынан іздемекпісің?! Сұлтан, жаңа келсең де жақсы құрметтесің. Қыдырдың батасы дарыпты. Ақ патшаға көрсетер қызметіңді осылай бас тамақпысың?!. Менің әкемнің әкесі осы орыс елінде туды. Көзімді ашқалы осында тұрып келем. Қаласаңдар да, қаламасаңдар да жалғыз - ақ жол бар. Ол — ұлы мәртебелі патша ағзам Федор Ивановичке адал қызмет атқару! Қауға керек! Қоя бер екеуін, тірі қалғанын маған шығар! Мінеки! Қолдарыңнан ештеңе келмейді. Өзара соғыстан басқа не қалды сендерге! Оның үстіне, Русьтің байырғы жерін басып алып отырған ежелгі жау! Содан соң шарап толы тостағанын басынан асыра көтерді. Бұл жерде христиандар да, мұсылмандар да — орыстар да, орыс еместер де отыр. Неге бір дастарқан басында отырмыз? Өйткені, бәріміз де Ұлы Русияның ұлымыз!
Ал кім ер, кім текті — ертең қанды майданда көрінеді. Мен өзімнің үш жарым мың чуваш, черемис, крәшендеріммен бірге осы отырғандардың алды болып ұрысқа кіруге сұранам! Біз жеңіп шығамыз! Талқанын шығарамыз свиттің! Біз Ямды да, Копорьені де, Нарваны да — теңіз жағасындағы ежелгі Новгород жерін түгелдей Русияға қайтып аламыз. Басқа не бар айтатын! Онда, бауырлар, бізді жеңістерге бастайтын бояр князь Тимофей Романычтың денсаулығы үшін ішейік! Жұрт тегіс дабырлай шулап, мақұлдай қостап орындарынан тұрған. Ораз-Мұхамед қасындағылардың бәрінен иығы жоғары, бірақ қушиып, бозара тістенген Махметқұлды бір түрлі аяп кетті. Әйтсе де, көңілінде дық қалған еді. Сібір ханзадасына ғана емес. Өзімен дәрежелес, тұрғылас мұсылман атаулыға. Алыста жүрсе де, діні бір, түрі ұқсастың барлығы туыс емесі есіне түскен. Кіді, күмәншіл царевич жорық үстінде талай кездессе де, Махметқұл былай тұрсын, не Арслан-Әлимен, не Шихыммен шүйіркелесіп сөйлеспеді. Зайыры, Ораз-Мұхамедтің мазасын кетірер, ой түсірер, керек десеңіз, уайымға салар басқа жағдаяттар да жеткілікті болатын. Қол астындағы әскердің жарағына көңілі толмаған. Сауыт-сайман жағы ала-құла.
Бадана, кіреуке атаулы өте сирек. Біразында қолдан жасалған құяқ. Ең көбі — көн шарайна, киіз тұтқыр. От бүріккен мылтыққа, әрине ең берік сауыт та төтеп бере алмайды. Кепкен терідей тесіп өтеді. Әйтсе де сауыт, бұрынғыша, қолма-қол ұрысқа ең берік жансебіл. Ал қару жағы тіпті қиын еді. Әркім өзінше салықтанған. Әрине, пешіл, самопал — атымен жоқ. Садақтың өзі үштің бірінде ғана. Негізгі қаруы — қайқы қылыш пен қысқа найза. Жарақты жаңартуға, тым құрыса, найза сабын ұзартып саптауға мүмкіндік жоқ еді. Әйткенмен, Ораз-Мұхамед шеру үстінде өз әскерін жаңаша жасақтады. Қасымлы ноғай-қазақтар ру жөнімен жіктелген екен. Санының аз, көбіне қарамастан әр рудың өз қолбасы бегі бар. Ораз-Мұхамед садақты сыпағ атаулыны жеке бөліп шығарды. Мыңнан астам жасақ құралған. Оны туыстық, руластық ыңғайымен қаққа бөліп, жартысына қыпшақ Төбей бекті, қалғанына шырын Есеней бекті сыпағсалар етіп белгіледі. Найзагерлерді тағы бөліп алды, олардың қолбасысы етіп маңғыт Саманай бекті сайлады. Негізгі қаруы — қылыш қана болып қалған алты жүздей аламанға басшылық міндеті — арғын Шәш бекке жүктелді.
Ноғай-қазақ ішіндегі білекті төрт рудың төрт бегі өз сыбағаларын осылай бөліскен. Ал қалған, мұндағы саны аз үйсін, жалайыр, қоңырат, қаңлы, керей, найман, тама, қытай, барын, алшын сияқты рулардың бас көтерген бектері ыңғайына қарай, бірі атарман — садақшылар, бірі шабарман — қылышшылар тобына жүзбасы болып белгіленді. Кеуделі жас сұлтан аламанның күңкіліне, үлкенді-кішілі бектердің наразылығына қарамаған. Қасым ханы Мұстафа-Әли бұ дүниеден бет бұрғалы біраз болған, таққа қайдан шыққаны белгісіз, ақ патшаның дәргейіне өз еркімен келген, — бәлкім, тіпті, алыстан арнайы шақырылған, — қазақ сұлтаны отырады-мыс дейтін лақап тағы бар, наразылар тізе қосып ашық қарсылық көрсете алмап еді. Және қалыпты дәстүрді аяқ асты қылды демесе, ұпайынан ұтылған ешкім жоқ сияқты. Бәрі де өз мәртебесіне лайық орында. Ораз-Мұхамедтің есебі де осыған сайған. Әптсе де, еңсесі қайта жазылып, ат үстінде нық отырған сұлтан қасымлы ноғай-қазақтарды шығыстағы көрші-туыстарымен араластыра алмап еді, жеті жүздей мешер сол ала-құла қаруланған қалпында, жеке қалған. Қыс қатты. Қар қалың. Жол ауыр.
Екі жанақ болмаса, қалған қосындары шұбыра шеру тартқан калың қолдың жүрісі өгіз аяңнан да баяу. Басты бөгесін — жаяу әскердің қозғалысы емес, ауыр артиллерия мен арқұқ жүрісі. Шойын, тас топтарының өзі бес-алты, тіпті он-он екі батпаннан келетін, емен дөңкедей жуан, шойын зеңбіректер орнатылған арбалардың көбіне жиырма-отыз аттан жегілген. Ұзап озған шолғыншы қосыннан соңғы барлық әскердің алдында жүретін, жол жөндеуші, жер оңдаушы арнайы кісілер тобы мына қыста тас төселгендей даңғыл жолды қайдан жасасын. Кейде тақтайдай жазық жердің өзі зіл салмақтан ойылып жатады. Кейде кеше ғана тегістеліп түзелген жолды ат бауырына жетер қар басып қалады. Орыс жері орманды. Новгородтан ұзап, швед шекарасына жақындаған сайын жол да тарыла түскен, жүрісті тежер бөгесіндер де көбейе берген. Әуелде көп қиналмай-ақ жиырма, жиырма бес шақырымға дейін алған әскер енді күнұзаққы тынымсыз жүріспен он-он бес шақырымға әрең жылжитын. Күндіз ілбісең де, біреу жаяу, біреу ат үстінде, әйтеуір, қозғалыс бар, уақыт өткізер ермек бар. Ең қиыны — кеш еді. Атты да, жаяу да, орыстар да, басқалар да тегіс ашық далаға, ызғары арта түскен қар үстіне нады.
Әйткенмен, мұның да өз қызығы бар. Лаулата от жағылады. Шөңке, қазандар көтеріледі. Барлар ет қақтайды, сорпа пісіреді. Жоқтар быламық көже ішеді. Содан соң біреулері Айсаға, біреулері Аллаға сиынып, ашық аспан астына, қасат қар үстіне жығылады. Біреулер сол беті, тұяқ серперге шамасы келмей, өліп ұйықтайды, жаз жайлауға жаңа шыққандай, қамсыз қорылға басады. Бұл — зеңбірек төңірегіндегі пушкарлар мен ат айдаушы, жұмысшы бұқара және жорықтың бұдан да қиынын көрген байырғы жауынгерлер. Біреулер ұйлығып, қимылсыз жатқанымен, бойын суық қысып, көкірегін әртүрлі ой қамалап, өң мен түс арасында іштен тынады. Бұл — жорық жолының қызығынан қиыны молын жаңа ғана білген жас жауынгерлер және жаумен беттескенде жан аямай шайқасар, бір ақ көпті көрсе де көндіге алмаған, әскери абыройдан гөрі пеш түбіндегі тіршілік қызығын артығырақ санайтын кәнігі жасақшылар. Ұзамай от сөнеді, қоналқадағы қосын үстіне тыныштық орнайды. Тек жан-жақтан, таяу төңіректегі меңіреу ішінен тынымсыз естілген аш қа сқырлар әні ғана алда біреуге ажал, біреуге олжа әкелер, қайткенде де ақыр соңы даланың тағы аңы үшін үлкен тойға ұласар қанды майдан барын еске түсіргендей.
Ораз-Мұхамед те жорық қиындығын көппен бірге көтерген. Бірақ зерігуге уақыты болмады. Алғашқы күндері қол астындағы қауыммен етене танысу, ұйымдастыру ісін аяқтаумен уақыты өтсе, соңғы күндері, швед шекарасына ілінгенге дейін, жер ыңғайын, қосындар жайын, от қарулары мен жаяу әскерді тамашалаудан босамады. Бұл ісінің әскер тәртібімен онша үйлесе бермейтінін біле тұра, алдағы арқұқтың ыңғайымен кібіртіктен аса алмаған тұтқауыл қосынды тастап, ілгері озатын. Кейде қасына он шақты жасауыл алып, орыс қосынының воеводасы, өзінен жеті-сегіз-ақ жас үлкен, мінезі ашық князь Туренин екеуі бірге шығады. Жорық үстінде болып жататын ұсақ-түйек шаруамен бас воевода — бояр князь Трубецкойдың қосынына барып қайтады. Көбіне қасына өзіне қарасты бектердің бірін ертетін. Оңашада еркін әңгімелеседі. Бұл жақтағы мұсылман қауымының жай-күйін, мақсат-мұратын, сондай-ақ орыс жұртының мінез-құлқына қатысты мәселелерді білуге тырысатын. Көбіне қасында кім барын ұмытып, өзімен өзі болып кетеді. Кар бастанып тұрған ақ балақ, қарағайлы орман — қалың қол, жанды әскер сияқты. Қанжығаласа жарысып, бірге жылжып келе жатқандай. Айқайлап қалсаң, апай-топай сілкініп, адымдай ұмтылардай. Басып, жаншып өтердей. Бозғыл бұлтты, күлгін көк аспан — аласа.
Етегі кең даламен астасар түпсіз биік көк отау емес, өңірі шырша оюлы жатаған күмбез. Көкжиектен кеш шығатын дөп-дөцгелек, сарғылтым күн биікке өрлемейді, жамбастап, сырғи жылжиды. Бұл — терістік. Орыс батырдың мыңдаған жылдар бауыр басқан ата-қонысы. Ол үшін мына сыңсыған орман — сенің сары далаңнан қымбат. Осы орман үшін, осы орман ішіндегі жұрт іргесінің берік болуы үшін төңіректің төрт бұрышымен тегіс шайқасыпты. Әуелде басы бірікпеген. Басы бірікпегендіктен тепкіге, езгіге түскен. Кейін Мәскеу князьдарының мәртебесі өскен. Елін алған. Жерін тазарта бастаған. Күн озған сайын айбары аса түскен. Қадамы ұзарып, құлашы жайыла берген. Қазір қарсы бетте тұрған теңіз жағасы — бір замандағы орыс жері еді деседі. Неше алып, неше берсе керек. Бүгінгі мақсат — біржола иелену. Ақ кар көк мұздағы ауыр жорық еріккеннен ұйымдастырылмаған. Қайткенде де қазақ айтатын « қара қазан, сары баланың » қамы.
Жан-жағынан жау қысқан Қазақ Ордасы тіршіліктің күретамыры — керуен жолдары, дәулеттің кілті — дулы, қазыналы базарлар үшін күресіп жатса, айбынды орыс елінің өзі қамсыз, қайғысыз емес екен — мемлекет айбарын асырар, жұрт өмірін жандандырар, алыс халықтармен араластырар теңіз жолынан шеттетілген... Айбалталарын арқасына байлап, ауыр пешілдерін иығына асып, алқызыл шапандарының етегі омбы ақ қарға сүйретілген, сап құра созылып, біртұтас денедей шұбатыла жылжыған стрелецтерге, жатаған, жүндес аттарға мінген, солында садақты, оңында жебелі қос қорамсақ, беліне семсер, қанжығасына үш айыр қынға салынған шолақ найзалар байлаған, иегі тебіндемеген бірлі-жарым жастары болмаса, барлығы бірдей сақалды, өңдері мұз қарыған атты үзенгішілер мен бояр ұлдарына, тіркесе жылжыған, жүруінен тұруы көп ауыр зеңбіректерге бажайлай қарайтын. Қызығатын. Айбынатын.
Мұндай қуатты әскер қай тарапқа аттанса да алмайтын жауы жоқ сияқты... Жау желкесіндегі ұрымтал тұс — Новгородтан аттанған орыс әскері әр тәулігі аптаға татырлық он күнгі ауыр шеруден соң, сол замандағы батыс әлемінің ең қуатты мемлекеттерінің бірі, тек Балтық бойына ғана емес, жарты Европаға билік жүргізуді көксеген Швецияның барлық теңіз, барлық жұрттарға бастар кең кақпа Фин шығанағын құлыптап ұстап отырған бекініс қамалдарына иек артқан еді. VI тарау НАРВА ТҮБІНДЕГІ ҰРЫС Россияның Ливон соғысының алғашқы кезеңіндегі барлық табыстарын мансұқ еткен Реч Посполита мен Швед корольдігінің арасындағы берік одақ бұл жолы ешқандай нәтиже бермесі алдын ала есептелген-ді. Поляктар Қырым хандығымен, Түркиямен арада болып жатқан соғыстан аспайды. Ал Швед королі Юхан III өз елінің әл-қуатын әбден тұралатқан, оның үстіне, ел билеуші аристократтармен араздасып біткен еді. Ел іші ырың-жырың болатын. Сондықтан да 1585 жылы жасалған төрт жылдық бітім аяқталған күннің ертеңіне басталған аттаныс ел тізгінін берік ұстап отырған Борис Годуновтың үмітін ақтады. Орыс әскерлері Балтыққа шығар жолдағы алғашқы бекініс — сегіз мұнаралы тас қорғанды Ям қамалын бірнеше сағат бойы үздіксіз зеңбірек гүрсілінен соң, тіке шабуылмен оңай алған. Бұдан соң соғыс тәсілі де өзгерді.
Әскердің біразы екінші мықты қамал — Копорьені қоршауға қалған да негізгі топ Балтық теңізінің болат кілті — Нарва қамалына бет қойған. Бұл кезде алғашқы соққыдан ес жиған шведтер де біраз әскер топтап үлгеріп еді. Орыс қолын Нарваның түбінде, ашық майданда қарсы алды. Қырдағы жүлге-жүлге қалың қарағай ішінен шығып, ойға емінгенде Ораз-Мұхамед еріксіз ат басын іріккен. Қарсы алдынан тартылған аппақ, кең қылтанақсыз өлі жазықтың арғы бетіндегі көрініс көз тойғысыз сұлу еді. Биік жарқабақты, бұйралана қатқан енді өзеннің арғы беті — сұр тастан қаланған, өркеш-өркеш биік мұнаралы тас қорған. Қорған ішіндегі дөңеске орналасқан биік шатырлы тас үйлердің бітіс-болмысы, тіпті қақ ортадағы мойны көкке созылған, алтын кресті шіркеуге дейін орыс үлгісінен мүлде бөлек. Бүкіл қала тілсіз түнеріп тұр. Өзеннің бергі қабағында, сол қанатта үш бұрышты тағы бір қамал көрінеді. Шағын болғанмен, шақа тас екені бірден аңғарылды. Тісті қорғандары еңселі, көкке тұмсық созған мұнаралары соншама суық. Нарваның босағасы — темір кісен Ивангород осы болды.
Ораз-Мұхамед Ивангородты оң қапталға алып, жайқын өзеннің төменгі, көз көрім жердегі биік жарқабағына сол қанатын тірей, қарсы алдарына аралары әудем жер қатар-қатар зеңбірек орнатқан, өздері текше-текше, лек-лек болып сап құрған мол әскерді қапелімде байқамаған. Бажайлай қарағанда беріктігі — арттағы тас қамалдан бір де кем емес, тірі қорған екені қапысыз танылды. Қазір ата-бабасы көрмеген қиян-кескі ұрыс басталмақ. Жүрегі дір ете түскен. Тез тізгін жиып, қарауындағы қолға аттан түсуге жарлық берді. Жарағының көбін көлікке артқан аламандар тегіс қаруланды, сауыты барлар киім сыртынан сауыт киісті, қылыш, найзаларын сайласты, айыл-тұрмандарын оңдады. Ораз-Мұхамедтің өзі жанындағы жасауыл жетектеген қосар атының қанжығасынан алып, күміс жағалы көбесін киді, оның сыртынан алтынмен апталған болат шарайнаны және қабаттаған. Аяғына бұтырлық, білегіне қолдық түймеленді. Бәрі де ақ патшаның қару-жарақ қоймасынан алынған, жас сұлтанға арнайы тапсырылған ерекше сый еді. Бойы ауырлағанын сезінбеді. Қайта, жүрегі нық соғып, қан тамырлары суына бастағандай. Тұтқиыл жорық кезінде шведтер ашық ұрысқа шешінеді деп ешкім күтпеген. Арттан қосымша күш тосып, қамал ішінде қорғануға тиіс-ті.
Шалғыншылар ісі ме, сақтық нәтижесі ме, әскер саны орыс қолына қарағанда азырақ болғанымен, межедегіден әлдеқайда көп, әрі ұрысқа сай болып шықты. Уақытша Қопорье түбінде қалған бас воевода князь Трубецкойдың орнын басқан князь Дмитрий Иванович Хворостинин — байырғы қолбасы, әрі батыл адам еді. Жау бетінде, ер үстінде шұғыл шақырылған әскери кеңесте кейбір, Салтыков сияқты тартыншақ воеводалардың князь Трубецкойға хабар салайық, әскеріміз тегіс жиналсын, артын бағайық деген тәрізді пікірлеріне құлақ аспады. Тіпті кейінде қалған « наряд » — зеңбіректерді күтудің өзін орынсыз көрген. Кідіріс те, шегініс те жеңіске жеткізбейді, тура шабуылдан басқа жол жоқ деп, мойын бұрғызбас кесімді жарлығын айтып еді. Шабуыл жайы шешілген соң, ұрыс тәсілі туралы пәтуаға келісті. Орысы бар, орыс емесі бар, әр қосынға белгілі бағыт, арнайы міндет жүктелді, тың күш, тосқауыл жасақтар шығарылды. Шабуылды үзеңгіші аталатын атты стрелецтер бар, бояр ұлдары, Дон казактары бар, орыс емес халықтардан құралған жасақтар бар — атты әскер бастауға тиіс еді. Майданның сол қанатына бөлінген Ораз-Мұхамедке ұрысқа алғашқылардың алды болып кіру құрметі жүктелді.
Казақтардың, қазақпен көршілес халықтардың соғыс-майданын, ұрыс тәсілдерін көзімен көрмесе де, ол туралы көп естіген, көп жайды көңілге түйген, ата дәстүрі бойынша, көз ашқаннан соғыс өнеріне тәрбиеленген Ораз-Мұхамед алдағы шайқас жайын Новгородта, қолына әскер тиген күннен бастап ойланған. Бір жағы орыс әскерінің от карулы, суық қарулы болып жіктелу жөніне орай, бір жағы көшпенділердің ежелгі дәстүрінің үлгісімен қарауындағы азғана қолды жаңаша құруы — алғашқы тәжірибе еді. Өзінше үлкен нәтиже берер кұтты кадамға балап, іштей әжептәуір масаттанған. Жасанған жаумен белдесерге келгенде, қай тұстан карпырын білмеді. Бүкіл қосын қасат қарды шашырата, желе шауып, оқ шалмас, бірақ ұрымтал шамаға жеткенше тиянақты шешімге келе алмаған. Швед шебінің шын қаһарын енді ғана пайымдады. Алда қарауыта тізіліп тұрған, от қойылса-ақ күн күркіретіп, жер сілкіндіре, дулығалы бастай шойын топтарды бұршақша атар зеңбіректер өз алдына. Шеп құрған жаяу әскердің тұрысы бір жосын. Зеңбіректердің артында, үш лекке бөлініп орналасқан жасақтың түзем пошымы — дойбының шаршы тақтасына ұқсайды. Әр тақта — найзалары өрттен соңғы саздауда қалған қу теректей жапырлай көкке тізілген пикинерлер мен оларды қос қапталдай қоршап, иін тіресе тұрған мушкетерлерден құралған.
Аралары жүз елу-екі жүз кадамдай әр тақтада жүз қаралы мылтықшы, қырық-отыз найзагер бар сияқты. Тегіс жаяу әскер. Тек жау шебінің бұл тұстан аулақ — оң жақ қанатында ғана екі лек болып тұрған атты әскер байқалады. Ораз-Мұхамед өз туының астындағы үш мың қол ғана емес, бүкіл орыс әскерінің, ауыр ұрыстың бар тағдыры өзіне жүктелгендей сезінді. Шұғыл шешімге келген. Жоғарыдан берілген пәрмен бойынша, жауға қарсы бар қосын бір мезетте лап қоюға тиісті еді. Ораз-Мұхамед өзінің жанында жарлық күтіп, аттары тыпырши ойнап, үнсіз түнеріп тұрған бектеріне кесімді ойын айтты. Ең әуелі садакшылар. Содан соң аралас қарулы мешерлер жасағы. Содан соң ғана найзагерлер мен қылышшыларға кезек тимек. Бүкіл орыс әскері жау зеңбірегі еркін жеткенімен, дәл соға алмас ұрымтал тұсқа келіп, ат басын тартты. Соншама ұзақ көрінген аз ғана бөгелістен соң, кенет зор дауысты бірнеше зұрна қатарынан ойнады. Үні тымық ауаны жаңғырықтыра дүңкілдеп, төрт атқа артып жүрген дөкей барабандар соғылды. Неше мың сан атты жауынгер найзаларын оқтап, қылыштарын суырып, шоқпарлары мен ала балталарын ойнатып, айқай сүрен сала алға ұмтылған.
Мұздай қатып тұрған жау шебінде болмашы ғана қозғалыс байқалды. Сәлден соң біріне бірі жаңғырыға күркіреп зеңбіректер атылған. Шабуылдағы әскер әлденеше жерден ойылып түскенін Ораз-Мұхамед анық көрді. Адамдар ат-матымен, опырыла құлап жатыр. Жау шебін будақ-будақ, шуда-шуда ақ түтін басып кетті. Дөңгелене біткен топ қарағай түбінде, өз орнында қалған Ораз-Мұхамед түтін аз-маз айыққан мезетте швед шебі мүлде басқа кейіпке енгенін көрді. Зеңбірек артындағы тақталардың бергі легі ілгері озыпты. Бұл кезде шабуылшылар да қоян-қолтыққа жақындап қалып еді. Тақтадағы мылтықшылардың алдыңғы сапы таянышқа тірей кезенген мүшкеттерімен жаппай дүрк атты. Мылтық оқтау — көп жұмыс. Қайта сайланғанша, атқыштардың өзі қылышқа шалынса керек еді. Олай болмады. Ата салысымен шыр айнала жалт беріп тақтаның артына жүгірген. Енді екінші қатардағылар от шашты. Содан соң — үшінші қатар... Он шақты қатар тегіс атып болғанша, әуелгі сап мылтықтарын қайыра оқтап үлгермек. Әйтсе де, өлермен қимыл үстіндегі қалың әскерді мушкет оғы тоқтата алмаған.
Орыс туының астындағы жасақтың алғы легі орасан шығынға ұшырағанына қарамастан, ат үстінен садақ атқан қалыптары қоян-қолтыққа жеткен де, әуелі екі-үштен шолақ найза лақтырып, содан соң қайқы қылышқа, өткір ала балтаға қол салған. Көшпенділердің ежелгі тәсіліне баққан Ораз-Мұхамедтің садақшылары екпіндей ұмтылған қалпы қарым жетер шамадан түйдектете, жабыла жебе атып, қайыра жалт беріп, содан соң қайта шауып, дұшпанды қоян-қолтықтан бұрын қансыратуға тырысқан. Екі майдан ұзына бойына беттесіп, жұрт жаппай қидаласуға кіріскенде ғана Ораз-Мұхамед өзінің мешерлеріне кезек беріп еді. Әр тақтадағы найзагерлердің қызметі мен күш қуатын сонда ғана аңдады. Түтінге түтін қосылған қызу атыс үстінде мылтығын оқтап үлгермеген, немесе екпінді шабуылдан қатты тықсырылған кезінде мушкетерлер паналар қалқа екен. Ұзын найзалар арандай тізіліп, алға созылады. Сүңгілер сапынан ешкім өте алмайды. Не ат ілінеді, не адам ілінеді. Қарсы бетте ғана емес бар жерде де осылай болып жатқан сияқты. Қызу қанды мешерлер жау шебіне екпіндей жеткенмен, жапырып кете алмап еді. Ораз-Мұхамед ізінше жауға жаңа топ — Саманай бек бастаған найзагерлерді аттандырды. Сонымен қатар Төбей бек пен Есеней бекке арнайы шапқыншылар жіберді. Тек найзагерлерді ғана! » — деген.
Жаңа лектің екі дүркін екпінді шабуылынан соң, әсіресе садақшылардың белгілі нысананы ғана байлап атқан ұтымды қимылынан соң швед шебі қатарлары бұзылмағанмен, үлкен шығынға ұшырап, ығыса бастап еді. Аздан соң мана артта қалған зеңбіректері жалаңаштанды. Оқталып үлгерген екен, алайда көбі атусыз қалды. Топшылар тегіс найзаға ілінген. Я расул Аллах! » — Деді қаны қыза бастаған Ораз-Мұхамед тәңіріне жалбарынып. Сұмдық осы сәтте басталған. Сол қанатта сұрлана түнеріп тұрған қамалдың мұнаралары ақ түтінге бөленді. Ораз-Мұхамед өзі жаңа ғана аттандырған әскер Ивангородтың үшкіл мүйісіндегі дөңгелек мұнарадан атылатын зеңбірек отының астында қалады деп ойламаған. Әп-сәтте өкше тұсы мен бір жақ қанаты ұйпа-тұйпа болды. Мушкетерлер де күш ала бастағандай. Олардың манадан бері тың тұрған үшінші легі ұрысқа кірісіп еді. Ораз-Мұхамедтің арқасын суық тер жуды. Осы сәтте атын танаурата шауып, алғы әскерден манағы шапқыншылардың бірі келген. Анадайдан, ентіге, қинала айқайлады. Аузымызға қан толды, қырылып барамыз, көмек! Көмек керек! Шыдасын! Қазір, қазір шабамыз!
Әрине, қалған аз ғана әскерді іске қосу оңай, бірақ шегінгені пайдаға асқан, әуел баста, шеп құрғанда-ақ есепке алынған қосымша күш рухын көтерген жауды жапырып жібере ала ма. Ораз-Мұхамед кейініректе, қарағай тасасында тұрған атты стрелецтердің қозғалысын күткен. Бірақ князь Туренин бастаған бес мың атты әскер осы жаңа ғана оң қанатқа — өзінен саны басым жалдамалы неміс рейтарларымен қидаласып жатқан Махметқұлға көмекке жіберілгенін білмейтін. Сұлтанның сәлемі де осы жерде қалды. Шапқыншы үстіндегі сауытының кіндік тұсындағы дал-дұл сөгілген жыртығын алақанымен басып, бірдеңе айтуға оқталғандай, ауыз аша бере ат бауырына аударылып, сылқ құлады. Ораз-Мұхамед не болғанын аңдап та үлгермеген, бектің өзі жетті. Төбей емес, Есеней. Атын боз қырау көмген, қолындағы жалаң қылыш қан-қан. Қалған әскер қайда? Бірге өлейік! Ораз-Мұхамед атын тебініп жіберіп, Есенеймен бетпе-бет келді. Садақшы арғын түгелімен өз қол астыңа көшпеп пе еді! Мына жерде қылышшы шырынның қаншасы тұр! Өлу — оңай. Бірақ, — деді әр сөзін шегелеп, — жақынның қолынан емес, жаудың қолынан өл! Манағыдай жағаласқан айқас емес, жамырай қашқан тобырды көрді. Даусының калай шыққанын өзі де білмеген.
Қынабынан кылышын суыра бере ақырды. Есеней бек бөгелместен кейін шапты. Бақса, жаудан қашқан — тек өзі ғана. Бел орта — әлі опыр-топыр. Екі жақ араласып кеткен. Шайқас — зеңбіректердің төңірегінде жүріп жатқан сияқты. Оң қанат — жаудың сол қанатын тықсыра бастағандай. Ал бұған тапсырылған тұста бәрі керісінше. Намыс буған Ораз-Мұхамед дәл осы сәтте қалған топты соңынан ерте, дүрмекпен қашуы керегін, өкшелеген жау әскері алдын ала тосқауылға қойылған, пешілдерін сайлап, білтелерін тұтатуға әзір отырған стрелецтер жасағының жалаңаш бүйірден, қиғаш жауырыннан жамсата атар оғы астында қалуға тиісін естен шығарды. Жігіттер! Сібіттің кабырғасын қақыратып сөгетін — мына сендер! Сап мың әскер, бүкіл мұсылман қауымы, бүкіл крістиан жұрты сендерге қарап тұр. Өлсек шәйітпіз. Өлтірсек — ғазымыз! Аямай шабыңдар. Сендердің қылыштарыңның жүзіне төтеп берер болат дулыға жоқ. Топ алмайды сендерді! Тек жамырай, шашырай шап. Қамал қабырғасына жақын, қиыс жүр. Бастан асып кетеді. Я Аллах! Я расул! Атта-а-ан!!
Ораз-Мұхамед пен Шәш бектің соңынан шұбатыла түйдектеліп шыққан, күн қарыған аппақ қарға шағылыстыра қылыш білеп, еміне шапқан алты жүздей ғана аламанның шабуылы әрі тұтқиыл, әрі екпінді болғаны соншалық, жау әскерінің әуелгі тақта қатарлары бұзылып, жаппай шабуылға шыкқан оң қанатының қамалға қапталдас ұшығы оп-оңай қырқылды. Алды мұз болып қатқан, жар қабақты Нарова өзеніне тірелген қылышты жасақ енді ат басын бұрып, жауға тура бүйірден атой салған. Бұл кезде мана аттарын борбайлай қашқан ноғай-қазақ пен мешерлер де ес жиып, тізгін тартқан еді. Біразы қайыра салған. Аздан соң Ораз-Мұхамедтің туы астындағы бүкіл қосын ұрысқа қайта кірісті. Тегеурінді сай жебенің сауытбұзар құрыш тобыршығындай екпіпдей ұмтылған Ораз-Мұхамед ұзын ала найзалы, қайқы бас, айыр, болат қалпақты, ширатпа мұрт, шоқша сақал жирен пикинерді иек тұсынан осып өткенін біледі. Қатарласа шапқан қарулас екі-үш серігінің найзаға ілінгенін біледі. Жау шебі бұзылғанын, өзінің тағы біраз батыр жігіттермен бірге мушкетерлер тобына араласқанын біледі. Мылтығынан күш кеткен жаудың біразы жан-дәрмен белдеріндегі үшкіл найза-семсер — шпагаларын суырғанын, бірақ аттыларға төтеп бере алмай, сауытсыз кеуделері қақырай сөгіліп, қанға бөгіп, оңды-солды құлап жатқанын тұман ішінде көрді.
Шашырай атылған мылтық үнін ноғай-қазақтардың: « Ұр! Ұрр!! Ұр-рах! Ұр-рах!! Аруақ! Аллах! » — деп күңірене ышқынған айқайы, қарулардың соғылған, аттардың кісінеген дауыстары көміп кетті. Ораз-Мұхамед өзінің астындағы аттың шұрқырай кісінеген даусынан ес жиды. Азбан-Сұр орғи секіріп барып, шөге жығылды. Сұлтан атып тұрып, алды-артына қараған. Төңірек тегіс қан сасиды. Жандаса найзаласқан аттылы-жаяу. Қақ ортада қалдым ба деп еді, ілгеріде аттылар көрінбеді. Кенет Ораз-Мұхамед өзінің өңменіне суық жел қадалғандай сезінді. Небары он бес-жиырма қадамдай ғана жерде аузы үңірейген мылтық көрінеді. Жиегі киіз қалпақша қайырылған, айдарлы болат телпегін жалпита киген, ұзын, сап-сары шаштары иығына түскен мұртсыз жас мушкетер аша тұғырға берік орнатылған ауыр қаруына от бере алмай жатыр. Қылышын білеп, тұра ұмтылғанмен, үлгермесі хақ. Бұлтара қашу ойына келмеді. Шоңқиған қалпы жер соғып жатқан атының артына жасырынуды намыс санады. Басына жалғыз-ақ ой келген. Мушкет оғы екі қабат сауыттан өте ме, өтпей ме. Өтті ғой баяғыда. Жоқ, ол жалғыз қабат. Жалғыз қабат. Ал мына мушкетерде жалғыз қабат та сауыт жоқ.
Садақ болса... Кенет өзінде от қару бары есіне түскен. Ердің алдыңғы қасына байланған былғары қында Петрдің сыйлығы — қолғамасы әсем өрнекті пестіл бар еді. Атылмаған. Оқтаулы. Жандәрмен ат жалына жабысты. Шақпақ тегіршікті пистоль мен білтелі мушкеттің даусы бір мезетте шықты. Ораз-Мұхамед мушкет даусын естіген жоқ, тек үңірейген, суық оқпаннан ақ түтін шыққанын ғана көрген. Құлақ түбінен зу етіп, құйынды жел соғып өткендей болды. Сол сәтте саржағал швед те шатқаяқтай жығылды. Жас сұлтан жауын жайратқанына масаттанып үлгермеді. Сида сирақ, шолақ шалбар, кеудесі бітеу бөренедей екі пикинердің қатарынан ала найзаларын кезене ұмтылғанын көрген. Иманын айтып, қылышын бұлғай орнынан көтерілді. Арттан жеткен бірнеше атты екі пикинерді де найза сілтеуге келтірмей, жер қаптырған. Аттылардың бірі секіріп түсіп, құшақтай алды. Тек кішкентай қой көздері ғана қаймыжықтана күлімдейді. Қайткенде де бейтаныс қарашының мына қимылы сөлекет көрінбеген. Киімі де құбатөбел екен. Барақ Жанболды ұғлы. Сіздің ғаскерде онбасымын, тақсыр ием... — Атыңды әкел! Жаман желқом ерлі қақпанбел жабының үсті соншалықты жайсыз екен. Кенет емешегі езіле бойы босады.
Асыл текті Азбан-Сұрдан, жан жолдасы, елден өзімен бірге шыққан ең соңғы жауынгер серігінен айрылғанын жаңа ғана жан-тәнімен түйсінген. Бүйірі қанға шыланып, теңкиген қалпы қимылсыз жатқан тұлпарына қайырылып қарауға дәті шыдамады. Алыста туса да ағайын, бірге өспесе де біте қайнасар жөні бар жүздеген азамат жер құшыпты. Қалғаны қан кеше қидаласып жатыр. Жоқтау айтар, жарақат санар жай бар ма. Бірде тепеңдей шауып алға ұмтылып, бірде тоңқаңдай желіп, оңды-солды ойқастап, аламан атаулыны ұрысқа жұмылдырды, қылышын жарқылдатып, ұран салды. Бұл кезде әуелгі үрейден ес жиған шведтер қайтадан қатар тауып, ұйымдасқан қарсылық көрсете бастаған. Ноғай-қазақтар қаншама екпіндей ұмтылғанымен, кұрулы найзаға, жасаулы мылтыққа жолықты. Шығын көбейіп бара жатты. Ораз-Мұхамед те тарыға бастап еді. Кенет шеп сөгіліп, шведтер бей-берекет дүркіремегенімен, қаша ұрысып, кері төңкерілген. Ұрысқа стрелецтер жасағы араласқан еді. Елу-елуден лек-лек болып сап құрған стрелецтер жүгіре басып оңтайлы тұсқа келісімен, пешілдерін құрып, қабаттаса атады, келер сәтте жүгіріп алға шыкқан жаңа лекке кезек тиеді. Берекесі кете бастаған швед жасағын әп-сәтте жусатып жіберді.
Осы шамада арғы қанаттағы атты әскер мидай араласқан қызыл қырғында Туренин мен Махметқұлдың жасақтары да айқын жеңіске жетіп еді. Екі қанаттан бірдей қусырылған соң, қоршау қаупінен сескенген орталық қол да кері ысырылды. Енді бүкіл швед әскері тайғанай ұрысқан беті арттағы қамалға қарай шегінген. Сапырыла шиырланған аппақ қар беті — ақтарыла төгілген, шашырай теңбілденген қызыл күрең қан, басы айрылған, кеудесі қақыраған, дене мүшелері мылжаланған өліктер, теңкиген аттар. Темір телпектері домалаған мушкетерлер, болат қалпақтары көзін жапқан пикинерлер кейде жалғыз-жарым, кейде екеу-үшеуден, кейде тобымен жатыр. Көп. Өте көп. Бірақ жат жерде ат жалынан айрылған бауырлары одан да көп екен. Манағы қызудан арылған Ораз-Мұхамедтің көңілі босап, көзіне жас үйірілді. Қан... Қан... Ыңырсыған, аласұрған, Аллаға жалбарынған қаншама дауыс. Жан бере алмай, жарақатқа шыдай алмай тулаған, дөңбекшіген қаншама адам. Қан! Қан! Іші алай-түлей болды. Кеудесі қысып, лоқси жаздаған. Әйтсе де өзінің міндетін ақырына дейін атқаруы керек. Қашқан жауға қатын ер. Алайда Ораз-Мұхамед жұрттың бәрі бірдей қуғынға қосылмағанын аңдаған. Көп жұрт өліктерді тонауға кірісіпті. Қалталарын, өне бойларын тінтеді.
Онымен ғана шектелмейді. Мәйіттерді жалаңаштап, киімдерін сыпырып алып жатыр. Ораз-Мұхамед түңіліп кетті. Жау қашты ғой. Жау қашты. Артынан... Олжа үлес — артынан емес пе! Аттан! Атқа коныңдар тегіс! Кенет анадайда, ат үстінде, ерге жамбастай, жайбарақат тұрған Есеней бекті көрді. Езуінде кекесінді күлкі, ащы мысқыл бар сияқты. Сұлтанның көзі түскенде тез жиылды. Соңыра ештеңе тие ме, тимей ме. Мына аламан төсектен безіп түн қатып ақ қар, көк мұзда не үшін атқа мінді? Олжа үшін, тақсыр. Әуелгі олжа — жан, одан соңғы олжа — мал! Аттанбаса, басын біз алатын едік, аттанды, рақмет айт. Енді тірі қалғанынан атасы атыңды білмеген еміс дей ме, сібіт дей ме, кім болса да мүрдем кеткірдің қоқысын қызғанбайық. Ораз-Мұхамед ештеңе айта алмай қалып еді. Есеней бек сынай қарап сәл бөгелді де, сөзін сабақтады. Жігіттер! Ораз-Мұхамед хазірет осы тұрған бәріңе қайтадан атқа қонуға бұйырады. Жау біржола жер қапса, олжа ешқайда қашпас! Атта-ан!! Таяу төңіректегі жұрт, үздік-создық болғанымен, түгел атқа қонды.
Ораз-Мұхамед сұмдықты көрмеуге, майдан алаңынан тезірек кетуге тырысты. Есеней қасынан қалмаған. Бар бүлікті шығарған осылар емес пе. От қаруды айтам. Еміс пе, лақ па, әйтеуір осылар ғой... — Жаралы — жау емес, — деді Ораз-Мұхамед. Қан жұтқан күнәдан кісі өлсе — Махметқұл баяғыда-ақ о дүниеге аттанар еді ғой. Өткен соғыста деймін-ау, — Есеней көңілдене күлді, — қаруын тастап, қолға түскен жүз қаралы еместі ай-шайға келтірмей туратып тастады. Сонда айтып еді, бұларды қыру — сауап деп. Адам көрмеген сұмдықты ойлап тапты да, басқаға үйретті, соның жазасы деп. Дұрыс айтады. Шынында, тақсыр ием, өзің ойлашы. Адамша соғыссақ, осыншама халық харап болар ма еді. Қаншама батыр қапыда кетті. Жағаласып өлер еді ғой. Енді міне, жүрген жүрісіміз... Бұл кезде манағы жаппай шегініс — берекесіз қашуға ұласқан. Жер жағдайы мұншама қолайсыз болмаса, алдан орап, қоршап алып, бүкіл швед әскерін жойып жіберуге болатын еді. Бірақ сол бүйірде — зеңбіректері сайлы Ивангород қамалы тұр, оң қанат — жарқабақты, гүрілдей құлаған суы қыста да қатпайтын сарқырамаға тіреледі.
Ұрыстың жазда емес, қыста, мұз қатқанда болуы да жеңілгендердің пайдасына шықты. Тар ағаш көпірге ешкім қараған жоқ, бүкіл швед әскері бей-берекет араласа қашқан беті, Нарова өзенінің биік жарынан кұлап, одан ары — қабақ басында тұрған қорғанға ұмтылды. Өзеннен өтіп үлгерсе болғаны, арттағы қуғыншымен Нарва қамалының зеңбіректері сөйлеспек. Әйтсе де швед әскері жардан асқанға дейін-ақ орасан шығынға ұшыраған. Ал далдасы жоқ, теп-тегіс мұз үстінде тіпті ойсырары, бәлкім түгелге жуық жойылуы мүмкін еді. Куғынға атты әскер қосылмады. Өзенге тұмсық тірей тоқтаған да, стрелецтер жасағының қамалдан ұшқан, мұзды шатырлата ойып, ойран салған топтардың зәріне қарамастан, жау тегіс тас қорғанға кіріп болғанша, ақырына дейін атысқан қызығына қараған да тұрған. Ораз-Мұхамед мана, онша биік емес, ат түсе алар жардан төмен ұмтылмақ болғанда әлдеқайдан сап ете түскен Шәш бек тізгінге жармасып еді. Ораз-Мұхамедтің астындағы жаман тұғырды да алдымен сол байқады, табан аузында түсіп, қымбат ер-тұрманды арабы торы арғымағын көлденең тартқан. Қалғанын орыс туғандардың өздеріне тапсырайық! Ораз-Мұхамед не істерін білмеді. Көңілдегі бар медеу — орыс атты әскері де жардан аспаған.
Шынында да, жапырлаған қалың қол Нарвадағы швед зеңбіректеріне жақсы жем болатын еді. Тек сібірлік Махметкұл ғана басқаша шешті. Соңына ерген дәл өзіндей екі-үш жүз өлермен татармен бірге тас қабырғаның түбіне дейін барған. Жолындағыны тегіс жапырып, оңды-солды аямай шапқан. Ораз-Мұхамед жеңісті ұрыстан соңғы кеңесте бетіне тура қарай алмады: көзі қып-қызыл қан екен. Қоршаудың алғашқы күндері екі жақ үшін де зеңбірек атысымен шектелген еді. Көп ұзамай, ауыр зеңбіректерден үздіксіз ұрған шойын топтар тас қамалды қаусата үңгіп, әлденеше жерден ойды. Әсіресе, Ұзын Герман аталатын төрт қырлы биік мұнараға жақын жерден ашылған жолға үлкен үміт артылды. Мұндағы орыс әскерінің ішіндегі от қарулы стрелецтердің өзі екі жарым мың болатын. Қала горнизоны орыстардың белден қан кешкен тегеурінді қимылынан жанталаса қорғанды. Әсіресе ұзын сапты айбалта-найза — алебардалы жалдамалы неміс ландс-кнехттері айрықша табандылық көрсеткен. Әйтсе де, ұжымы күшті стрелецтер шепті шынжырдай тоздырып, қол ұрысына шебер қазақтар ойсыраған жауды біржола жапыруға айналып еді. Орыс әскерінің алды қамалдың омырая құлаған қабырғасына өте бастады. Дәл осы сәтте бүйірдегі Ұзын Германның мұнарасына орнатылған зеңбіректер от алған. Шабуылшылар орасан шығынға ұшырап, кейін шегінді.
Шабуылды тойтарғанмен де, қала горнизоны қансырап біткен еді. Сіңіріне ілініп әрең тұрған. Орыстардың келесі шабуылын күтпей, бітім сұрады. Бұл кезде шабуылдаушы жақ та қажи бастаған-ды. Қамалды қоршағалы айға жуық уақыт өткен. Ақ қар, көк мұз жастанған әскер арып-аршыған. Азық-түлік тапшылығы да сезілді. Оның үстіне күтпеген жерден Нарова өзенінде қызылсу жүрді, сең бұзылу, швед майданындағы барлық әскердің екіге бөліну қаупі туды. Соғыс аяғы созылып, жазға кетсе, жау жаңа күш топтап үлгеруі мүмкін. Шведтердің түстіктегі одақтасы Қырымға тағы сенім жоқ. Қолбасшылығынан гөрі саясатшылығы басым, аса сақ Борис Годунов уақытша бітімге келісті. Бітім шарты бойынша Ям, Ивангород, Копорье қалалары, Нарова өзенінен Нева сағасына дейінгі бүкіл теңіз жағалауы, Корела камалымен бірге Ладога көлінің батыс беті түгел Швед уысынан шығып, Россияға қосылды. Орыс елі Балтық теңізіне осымен нешінші мәрте қайтара жол ашты. Тек бекіністі Нарваның швед королінің қолында қалуы ғана Борис Годуновтың басшылығымен жүзеге асқан саяси, әрі әскери үлкен жеңіске көлеңке түсіргендей еді. Ақтажы боярдың дұшпандары: « Борис сатқындық жасады. Әдейі келісті. Соғысты аяғына дейін жүргізгенде... » деп күңкілдесті.
Ал бетпе-бет келгенде ғана емес ресми салтанат үстінде де патша қайнағасын дарынды қолбасы, дана саясатшы деп даурыға мақтасқан. Ораз-Мұхамед Нарваны қоршау кезінде қала түбіндегі ұрысқа қатыспаған. Лифляндия бетте, жаудың қатынас жолдарын, қоршаудағы қамалға бастар ұрымтал тұстарды бақылауға бөлінген-ді. Бұл тарапта жалғыз жарым қағыс болмаса, үлкен ұрыс тумаған. Әйтсе де пайдалы қызмет атқарып еді. Әсіресе, қамалдан шыға қашқан жау тобын қуғындау кезінде жітілігі танылды. Дұшпанның « наряды » — қаншама сүйретпе топ қолға түскен. Келісімнен соң басқа әскербасылармен қатар көп құрмет көрді. Ал Нарва түбіндегі шешуші шайқастағы ерлігі айрықша бағаланған. Конюший боярин Борис Федорович Годунов орыс елінде мемлекетке сіңген қызметі, әскери ерлігі үшін берілетін ең үлкен тәбәрік — ат үстінен айдаһарды шаншып тұрған Жеңімпаз Георгий әулетінің бейнесі бедерленген алақандай алтын теңгені Қазақ Ордасының царевичі Ораз-Мұхамед Ондановичке өз қолымен тапсырды. Бұдан бұрын орыс емес ханзада, бектердің ішінде ерлік белгісін құндыз бөркінің маңдайына қадау мәртебесіне Сібірлік Махметқұл ғана ие болған екен. Осы шамада Алтын Сарайда қызылбастың Аббас шахы жіберген елшілер қабылданған еді.
Салтанат кезінде Ораз-Мұхамед ақ патшаның сол қапталында, төр төбесінде, барлық боярдан, тіпті Шуйский, Трубецкой, Мстиславскийлерден де жоғары отырды. Тақ қасында тұрған бас уәзірді айтпағанда, оң қапталдағы Арслан-Әлидің орны ғана бұдан гөрі құрметтірек саналатын. Сый-сияпат осымен ғана шектелмеді. Ораз-Мұхамедке жорыққа аттанар алдындағы иеліктерінің үстіне Юрьев-Польский, Ярославль мен Владимир төңірегінен тағы бірнеше поместье берілді. Он сегізге жаңа толған қазақ сұлтаны қатер күткен алмағайып көңілмен, күпті жүрекпен бейтаныс елдің босағасын аттағаннан соң арада бір жарым жыл өтер-өтпесте бүкіл Россиядағы ең мәртебелі, атақты әрі дәулетті адамдардың қатарына қосылды, үлкен жұрттың санаулы сәнді ордасының біріне айналды. Туған жерінен жырақтығы болмаса, төрт құбыласы түгел дерліктей. VII тарау ЕЛ ІШІНДЕ Ораз-Мұхамедтің өміріне үлкен өзгерістер әкелген, тынысын кеңейткен 7099 жылдың ( 1591 жыл ) көктемі мен жазында орыс елінің өмірінде дәл сол сәтінде көп жұртқа оншалық мәнді көрінбеген, ал біздің кейіпкерімізге мүлде қатыссыз екі елеулі оқиға болған. Патшазада қастандықпен өлтірілді деген дабыра көтерілісімен-ақ қалада үлкен бүлік шықты: шаһар халқы ашу үстінде орталық үкіметтің өздеріне онсыз да жек көрінішті өкілдерін тегіс тапап жіберген.
Мұрагерді баласы жоқ Федор патша қайтқан соң таққа ие болуды көксеген Борис Годунов өлтіріпті деген суық дақпырт Углич пен Москваны ғана емес, бүкіл ел ішін кеулеп кетті. Халық көңіліндегі алпауыттар езгісіне, қысым атаулыға деген наразылық басқаша бағыталуға — бар ыза, бар ашу Годуновтың басына төнуге айналған. Қолайлы кезеңді пайдаланып, регентті біржола құртуды ойлаған бақас боярлар жұртты қоздыра түсті. Әсіресе Дмитрийдің нағашылары Нагойлар, « аталы тұқым » — Мстиславскийлер мен Романовтар ұтымды сәтті қалт жібермеуге тырысқан. Боярлар кеңесі патшазаданың қандай жағдайда қаза тапқанын зерттеуге шығарылған арнайы комиссияның бастығы етіп Конюший бояриннің қас дұшпаны, осыдан бір-ақ жыл бұрын айдаудан оралған Василий Шуйскийді ұсынды. Қолтығындағы тиянағы шайқалып, қолындағы тізгіні үзілуге тақаған Борис Годунов сөз айтпай келіскен. Рас, Шуйский — дұшпан еді. Бірақ ақылды дұшпан. Және қарсы топтағы боярлардың ішіндегі ең айлалы, әккісі. Ақтажы боярдың бұл жолғы есебі де көзеген жерден шықты. Бористі жек көретініне қоса, патшазаданың қастандықпен өлтірілгеніне сенімді Шуйский Угличте үш жүзден астам куәдан жауап алған мұқиятты тергеуден соң, іс мәні басқашарақ екеніне көзі жеткен.
Дмитрий жас бала болса да, өзінің, қанқұмарлығымен, парықсыздығы, мейірімсіздігімен сарай төңірегіне әйгілі болатын. Баяғы опричнина кезіндегі қанды қасапты көрген кәрі боярлардың өзі: « Құдая, бұл ержетіп таққа мінсе не болмақ! » — деп жағасын ұстайтын. Ендеше, өлімге өкінер жол жоқ. Сонымен қатар, патшазаданың, ұстама сырқаты бар еді. Талай рет бет-аузы қисайып, езуінен ақ көбік ағып, өзін-өзі жұлып, өліп қала жаздаған. Қаза болар алдында Дмитрий өзінің екі қызметші баласымен бірге қанжар лақтырып ойнап жүріпті. Қояншық дәл сол мезгілде ұстаған. Дерт буып, тыпырлай бастағанда сірескен қолдағы қанжардың ұшы мойынға, күретамырға тиген. Ақиқаты осы. Құдай ісі. Жай іс емес, жаза. Бірақ... Патшазаданы таққұмар, қанқұмар Борис Годунов жіберген жендет бауыздапты деп үкім шығару оп-оңай. Бұл — қазір бүкіл елді билеп отырған, кеше ғана екі ағасын өлтірткен, өзін айдауға түсіріп, ғайыптан ғана тірі қалдырған атасыз Борис Годуновтың да үкімі болмақ. Хош. Бористің көзі жойылды. Не ұттың? Ақтажы бояр дәрежесін Мстиславскийлер мен Романовтардың бірі иеленді. Мәңгі-бақи емес. Аз уақытқа ғана.
Ертең, мұрагерсіз Федор патша өлген күні... Государь всея Руси, Великий князь и пр. Шуйский, Бористі тұқым-жұрағатымен қоса құртқан Василий Шуйский емес, қазір ұзын тұзақты лақтырып тастап, Боярлар кеңесінде шіреніп отырған Мстиславскийлер мен Романовтардың бірі!!. Бояр Василий Шуйский жалғыз-ақ ауыз сөзімен өзін отқа жұмсаған аталы боярлардың алдын кесті, әрі уақытша болса да одақтас, жақсы дос тапты: « Патшазада Дмитрий өз ажалынан өлді! » — деген кесімді пікір айтқан. Қайтадан буыны бекіп, тізгінді берік қолға алған Борис Годунов бүлікті бастап қоздырған Нагойларды түгел түрмеге жапты, Угличтің жарым халқын алыс аймақтарға айдатты, тіпті Угличтегі жұртқа дабыл көтерген үлкен қоңыраудың өзін айыпты деп тауып, тілін жұлып, құлағын кесіп, Сібірге жөнелтті. Бірақ көп алдында бауыздалып өлген, терең көрге көмілген Дмитрий арада он шақты жыл өтер-өтпесте қайта тіріледі, содан соң тағы өліп, тағы тіріледі, аспаннан жаңбыр емес, көз жасы, қар емес, қан жауады, адам басы допша домалап, қара сулар теріс ағады деп кім ойлаған. Тарих дөңгелегі айналғанда Ораз-Мұхамедтің ерлігі де, Шуйскийдің қулығы да, Годуновтың ақылы да шарасыз.
Бар кілтипан дөңгелектің қалай айналуында ғой... Ал айналдыратын кім?.. Бұл туралы да ешкім ойлаған жоқ-ты. Дау шешілді, дабыра басылды деп білген бәрі де. Екінші, боярлар көңіліне көбірек қатер ұялатқан, бұқара жұртқа көп қайғы әкелген оқиға — қысқы бітімді қайта қарау, жаңаша жасау ниетіндегі швед королімен одақ құрған Қырым ханының тұтқиыл шабуылы еді.
Москвадағы өрт дабылы басылар басылмаста ( айтпақшы, осы екі аралықта тағы бір окиға болған: қалада жойқын өрт шығып, әсіресе бұқара қауым қоныстанған Топырақ-шаһардағы ағаш үйлер тегіс күл-қоқысқа айналған; жұрт арасына өрт шығарушы — Борис Годунов, қанды қылмыс ізін жасыру үшін, халықтың назарын бұру үшін жасаған жаңа қастандығы деген лақап тарап еді, көп ұзамай өрт қоюшылар ұсталғанда қаскүнем — Годунов емес оның дұшпандары Нагойлар және басқалар екені мағлұм болған, әйтеуір Лобное местодан жұртқа солай деп жарияланды ), Қырым түбегінен, Қара теңіздің терістік бетіндегі Ақ-кермен, Қара-кермен, Ислам-керменнен, Азаулы мен Таң бойынан асып-төгілген жүз мың әскер жолындағының бәрін жайпап, Қиян далаға қарай сұғына енген бекіністер мен мекендерді талқандап, ежелгі орыс жеріндегі қалаларды ойрандап, көлденең жатқан Оканы кесіп өткен де, Серпухов жолымен шаңдата шеру тартып, 4 июль күні Москва түбінен бір-ақ шыққан. Тағы да: « Қырымдықтарды өзінің қанды ісін біржола жасыру үшін Борис Годунов шақырыпты!.. » деген өсек тарады. Ал « татарларды өзі шақырған » Борис Годунов жаппай әбігер үстінде тастай беріктік танытып еді. Асығыс әскер топтап, жаудың алдынан шықты.
Әйтсе де шежіреші айтқандай, өзініц « в бранех же неискусен бысть » — « соғыс ісіне шебер емес » — соғыс ісіне дәл саясаттай шебер емесін іштей сезінетін бас уәзір шешуші ұрысқа асықпаған. Қырымдықтардың тегеурінді шабуылдарының өзі жылжымалы « гуляй-городты » жапырып кете алмаған. Аранын ашқан ашулы зеңбіректер тағы самсап тұр. Екпіндей келген көп әскер биік жарға тірелген қасқырдай аласұра бастап еді. Борис Годунов орыс жасағының аз ғана бөлігін түнгі шабуылға шығарды. Жау шебі жақтан мылтық үні естілген сәтте алыс-жақынына, тиген-тимегеніне қарамастан, зеңбірек атаулы үздіксіз атылып, жалын шаша беруі қажет еді. Болмашы қулық үлкен жеңіске жеткізді. Қырым қосынында дүрлігіс туып, бар әскер опыр-топыр болған. Көз көрім жер — жарқылдаған мылтық, жалын шашқан зеңбірек оты. Төңірек толы құлақ тұндырар күркір, ұран, шу. Дүрлігу арты — үрейге, топыр арты — жамырай қашуға ұласқан. Қайтар жолын тегіс жайпай шапқанмен де, табан тіреп, кері бұрыла алмаған Қырым әскері аз ғана күнде шекарадан асып жоғалды. Орыс жерін сақтаған — шежіреші айтқандай құдай да емес, жарамсақ боярлар айтқандай, конюший боярин да емес-ті.
Қазақ: « білекті — бірді жығады, білімді — мыңды жығады » деп қашан түйсе де, дәл осы жорық бұрынғы жалаң қылыштың заманы өткенін тарихқа әйгілегендей. Бұл — көшпенділердің пешенек заманынан бергі алты жүз жыл бойғы аяусыз шабуылының ең соңғысы болып шықты. Бұдан соң " ежелгі ел жүрегі — астана түгілі, байтақ жұрттың қолқа, бауырында да қол жүгірте алмапты. Ораз-Мұхамед жазғы соғыс жайын алыста — Ярославльдегі помесьтесінде естіді. Жау шапқан дабыл жетісімен, шұғыл әскер жинау кезінде оған да хабаргер жіберілген. Алайда, Ораз-Мұхамед өзінің Мәскеу түбіндегі қонысынан осыдан біраз бұрын ғана, жаңа иеліктерді аралатуға аттанып кеткен-ді. Шұғыл жорық тез тынды. Ұзаққа созылса, қайта оралып үлгеретін де еді. Жазығы жоққа айып тағылмайды. Алайда өзінде де дұшпандар барын, жазбай жазықты болғанын білмеген. Кейін, арада қаншама жыл өткен соң көп айыптың ішінде осындай да тармақ болмақ. Ал қазір... Тірі адам үшін, әсіресе өліп-тірілген, кіріптарлықта болған, намысы тапталып, тарлық көрген адам үшін әрбір жарық күн — өлшеусіз олжа.
Ораз-Мұхамед орыстың желекті жасыл орманы мен көгорай шалғынды кең даласын еркін кешіп, қош иісті, жұпар ауасын құмарлана жұтты. Көңілі ашық аспандай таза. Азаттық, атақ-абырой, ен-дәулет қуанышының үстіне өзінің қамқоршысы Борис Годуновтың үлкен абыройға ие болғанына, билігі бұрынғыдан да күшейгеніне масаттанған: қырымдықтар қуылғаннан соң, сарайдағы салтанат үстінде Федор патша зор билік белгісі — өзінің мойнындағы алтын шынжырды қайнағасына кигізіп, « царский слуга » дейтін аса мәртебелі атақ беріпті. Бұрынғы-соңғы патшалар сарайында талай білікті уәзірлер өтсе де, ешкім « царский слуга и конюший боярин » дейтін екі дәрежені қатарынан иеленбесе керек. Ораз-Мұхамед мұндай, сарай өміріне байланысты, яғни, өз тағдырына да әсері тиюі мүмкін оқиғаларды былай қойғанда, боярлар арасындағы қарым-қатынас, тіпті қара халыққа ғана қатысты жағдаяттарға да шындап көңіл қоя бастаған. Тануға, білуге деген талабы жаңа арнаға түскен. Өз иелігіндегі қоныс-жайлармен танысып, Русияның қолқа жүрегі саналатын байырғы жерлерді аралаған екі айдан астам ұзақ сапар кезінде орыс елін мүлде басқа қырынан көрген, орыс халқы жөніндегі түсінігі де жаңарып еді. Ораз-Мұхамед әуелі Владимир уезіне, мол сулы Клязьма өзенінің жағасын алып жатқан жаңа қонысына барып түсті.
Одан әрі, Юрьев-Польский уезіндегі сыйға швед жорығынан соң алған әрі бай, әрі байтақ иеліктері бар еді: екі үлкен село, әлденеше елді мекен, жайылымдық, шабындық жер, орман мен көл. Бұдан соңғы жол мұраты — Ростов уезінде де, одан арғы Ярославль уезінде де өз сыбағасына шұрайлы, кұйқалы жерлер кесілгенін көрді. Бір қоныс-жайдан екіншісіне көшіп, алға жылжыған сайын соңындағы қызметші-қосшылар саны да, сән-салтанат, айбары да арта түскен. Мәскеу түбіндегі, поместье аталғанымен, жиырмаға жетпес үйі, тулақтай ғана жері бар, белгілі боярлар емес, сарайға жақын кез келген дьяк қала сыртындағы демалыс жайы ретінде ғана ұстарлыктай шағын қонысынан жалғыз Алешкамен ғана шыккан. Өзі аюдың тырнағынан құтқарған, Петрден ауысқан Алешка Семенов. Жол — ұзақ, әрі қатерлі. Қарақшы болып кеткен қара шаруалар ұшырасады деп естіген. Кезі келсе, әсіресе тәуір киінген дәулеттілерге қасқырша шабады-мыс. Ораз-Мұхамед қасына көп кісі ертудің жөнін таппаған. Кісі дейтін кісі де жоқ. Және қазір көктем. Тұқым себу аяқталғанымен, басқа қаншама жұмыс бар. Қатер туа қалса, оншақты кісіге осы Алешка екеуміз-ақ төтеп берерміз деп шешкен.
Одан асып кетсе, бәрібір, қасындағы бес-алты адам тоқтата алмайды. Сонысы дұрыс болды. Жалғыз-жарым сезікті кісілер өздерінен тайқыған. Ал жасанған жау кездесе қоймады. Алайда келесі аттаныстарда қасына қарулы шаруаларының біразын ерткен. Кезекті поместьеге жетісімен кері қайтарып отырды. Және әр жолы қасына киімі де тәуір, қаруы да оңды кісілерді ертуге тырысқан. Өзіне басыбайлы болса да, бейтаныс мекенге алба-жұлба топпен кіруді намыс санап еді. Қайтсе де алба-жұлба топтан, қайыршы тұрмыстан қашып құтыла алмады. Владимир уезіндегі тыныш поместьеде де, Юрьевтегі кең-байтақ вотчинада да, Ростов пен Ярославльдегі бай саналатын құйқалы иелік, қоныстарында да ұқсас көріністерге ұшырасқан. Дәулет те, сән-салтанат та алыста, ертегі еліндегі боярлардың көктөбелі ғимараттары мен патшаның алтын шатырлы сарайларында қалған сияқты. Ол да ертегідей алыста қалған қазақ даласы, өзінің түнгі сапары, жарлы-жалбағай Бесоба аулы Ораз-Мұхамедтің есіне әлденеше мәрте оралған. Мұнда да сол сияқты. Басты өзгешелік — бірі — көшпенді малшы, бірі — отырықшы егінші; бірі — қойкөз коңыр, бірі — көккөз сары. Ал тұрмыс халі, көңіл-күйі, тіпті пейіл, ниетінде айырма жоқ тәрізді.
Қиындықты, таршылықты басынан өткерген, бұғауда — байлаусыз бұғауда болған, өзегі талған, өмірден баз кешкен Ораз-Мұхамедке құбатөбел топтың жүрек соғысы біршама ұғынықты еді. Әуелде біреулер үркіп, үдірейсе, біреулер жатырқай, имене, біреулер ашық дұшпан ниетпен түксие қараған. Бірақ алғашқы үстірт таныстықтан соң-ақ түйілген қабақтардың көбі жазылып, жатырқау — таңырқауға ұласып, үдірейіс — үйреншікті қалыпқа қарай ойыса бастап еді. Жаңа қожайын — қаныпезер кәрі татар екен, шіркеуді қиратып, басыбайлы шаруаларды тегіс Қырымға құлдыққа сатады-мыс; жоқ, шоқынған сібірлік екен, бірақ өз дінін жасырын ұстайды дейді, әр деревнядағы өңі тәуір қыздарды тегіс жинап алып, оңаша үйге қамап, малша араласады-мыс деген тәрізді алып-қашты, үрейлі әңгімелер жалған болып шықты, қаныпезер кәрі қарақшы емес, мұрты жаңа тебіндеп келе жатқан жас бала, шіркеуге кірмегенімен, ешкімнің ожданын қорлаған жоқ, аса тәкаппар болғанымен, реті келген жердің өзінде ешкімді дүрелетпеді, сұлулығына қарамастан, бұл келерде таяу маңға, орманға жасырынған қыздарды іздетпеді. Кәдімгі адам. Жай ғана адам емес, барин, Царевич. Қазақ царевичі дейді. Донда ма, Запорожьеде ме, еркін казактардың патшалығы орнапты деуші еді.
Рас екен. Сондағы патшалардың бірінің баласы. Бірақ түрі орысқа келіңкіремейді. Казак емес, хазах деп ұғындырды Алешка. Мейлі, кім болса да. Әйтеуір адам. Қатал болар, қайырымсыз болар, бірақ қанішер емесі көрініп тұр. Алғашқы күнгі жатырқаудан соң бойы үйренген жұрт арыз айта бастаған. Біреулер өз ішіндегі әлділерден көрген зорлығын айтады. Біреулер жоқтығын, ауру-сырқауын айтады. Көптен шешілмей келе жатқан дауларына төрелік күтеді. Ал олардың өз басшыларын — мырзаның мүддесін көздеуге, барин қазанының қамын ойлауға тиіс старосталарды тыңдаса — мұның бәрі бекер. Анау — жалқау. Анау — өтірікші. Ал анау — нағыз бұзық. Бәрінің арманы — Донға, Запорожьеге қашу. Тым құрыса осы төңіректе қарақшылық құру. Жонынан таспа тіліп дүрелеу керек. Бұлармен жылы сөйлессең-ақ құрығаның. Бұл мұжықтар қорыққанын ғана сыйлайды. Қанын сығып алу керек. Ораз-Мұхамедтің басы қатты. Бір жақсысы, бұқараның тұрмысын көзімен көріп отыр. Рас, дәулеттілері бар. Өтірікшісі де, жалқауы да бар шығар. Бірақ жалпы жұрт — кембағал халде, ауыр тұрмыс, жан төзгісіз жұмыс астында күн кешіп жатқаны ақиқат шындық.
Старосталардың айтқандарын да түгелімен теріс дей алмады. Кейбір деревнялардың орнында қалған жұрт тым селдір, Донға ма, Запорожьеге ме, әлде басқа, мейірімді қожайынға ма, тайып отырған шаруалардың саны тіпті көп екен. Бұлай жалғаса берсе, тақыр жерге қарап қалмай ма. Мәскеу түбіндегі үйіне сойысқа тобымен мал кетті, ішіп-жемге арбалы астық, күбі-күбі шарап пен бал кетті. Алым-салық алынбаса, түсім түспесе, ол қайдан келеді. Жоқ, екі ортадан бір жол табу керек. Өзі де бай болатын, ел де тоқ болатын. Әзірге өз білгенінше біраз жеңілдік жасап еді. Қалған жұрт бұзылады дегенге қарамастан, халі тым ауыр бірлі-жарым шаруаларды барщина, оброктан босатты. Қаталдығымен аты шыққан, дүреге, таяққа көп жүгінетін, онысымен шаруашылыққа пайдасынан гөрі зияны көбірек тиген екі-үш старостаны алмастырды. Бірақ мұндай шараларымен іс оңала қоймайтынын, тіпті өзіне қараған басыбайлы шаруаларды салық, салғырт атаулыдан тегіс босатса да... дүние түзелмейтінін іштей сезінген. Жоқ, байлыққа, қазынаға жеткізетін басқа бір амал табу керек. Қарауыңдағы халқың бай болса, өзіңнің де сән-салтанатың асады. Рақмет, сауап өз алдына, құдайдың сүйікті құлы болып шығасың!
Тек ретін табу керек! Ораз-Мұхамед болашақта байлыққа, бақытқа жетер амал таба ма, таппай ма, кім білсін, бірақ дәл осы жолы шын байлыққа — кеніш көңілге ие болған, көкірек көзі ашылған: жаман кісілер, жат пейілдер бар, жаман халық, жау халық жоқ; түрі бөлек болар, тілі бөлек болар, діні бөлек болар, бірақ мұның бәрі — сыртқы пошым, үстіге киген киім сияқты ауыспалы, үстірт сыпат; екі аяқты, жұмыр басты адам атаулының өзегі бір екен, бітімі ортақ екен. Тек... емен — жерін де, жекен— суында. Өз иелігіндегі қоныстарды аралаған, мөлдір өзендерді, айнадай көлдерді, шалғынды, құрақты даланы, қайың, теректі орманды таңырқай, тамашалай қараған, кең аспан астындағы, өзін қызметші құл емес, билікті әмірші сезінген дархан сапардан соң Ораз-Мұхамед өзінің туған жерін бұрынғыдан да әрмен аңсай түсіп еді. Сағыныш — сыздаған дертке айналған. VIII тарау ХАТТАР Мәлик Аллах! Ұлұғ мәртәбәлі, биік мансаблы, дана ғақыллы, меһрибан жүреклі, асыл теклі, алтын тахтлы сахибқыран падшаһ ислам халидулла мәлики Тәуеккел ағамызның бахтлы дәргәһіна дат йазмыш — інісі Ораз-Мұхамед сұлтан-дүр.
Әмә біз ғазиз, ұлүғ, қаһарман һәм бахтлы мәлик, жүмлә кристиан падшаһы Федор Иваноуич хазретлерінің дәргәһінда, татар ханзадалары, ноғай бегләрі, шеркеш кнәзләрі білән, бұндағы дин ислам қауымы білән халал құллығына хазір болдық. Имам падшаһ хазіретлері бізні йарылқаб, сұһұрғаллар, анғамлар бахшыш қылды һәм мұқаддима ләшкәр қылды. Қаһары қатлы, құдіреті күшлі, ғақылы кәмәл һәм алаш ұранлы жүмлә қазақ ханы ғазиз ағамыз! Ұлұғ орұс падшаһы әр жанабдағы уәләятларны, кабилаларны өзіне мәсхүр қылды. Орұс кабиласы бисиар ғазім баһадүр кабила-дүр, һәм хиссабсыз көб кабила-дүр. Топ йүз сан, мылтық мың сан. Аның хикаяты һәр йерде мағлұм, мәшһүр. Йағлық йолын тұтма! Он синахын харап қылсаң, түмені тұрұр. Чауш йібер. Елчі келтір. Пағлық — оңай, йүз йыл, достлық — қиын, мың йыл. Елчі келсе, ұлұғ падшаһ хазретлері һәм баш уәзір, ақтажы бояр әмір-әл-умәра Барис Федароуич жазып береді. Әмә анаңыз Әз-ханым, қарындасыңыз Асыл-ханым, менің анам, сізнің жеңгеңіз Алтын-ханым, келініңіз Ай-Шешек-бегім, мұнда туған ініңіз Сүйініш-Мұхамед оғлан — һәммәсі сағ-саламат, Алла тағала рахымы білән аман тұрұр, һәм дәргәһіңа баш ұрұр.
Тарихның тоқыз йүз тоқсан тоқызда қоян жылы тамызның он жеті жаңасында ( * 1591 жыл, тамыз айы ) жазылды. Мәскеуден Хажы-Тарханға һәм Маңғышлаққа, һәм Гүрганджға сафар чекміш карван-баши бекке тапсырылды. Ол ары асырар. Хақ тағала өзің тұғры йол тапқыз. Ораз-Мұхамед сұлтан, мүбәрәк мөһрімні бастым. Мәлик Аллах! Мәртәбәсі биік, құлашы кең, ғақылы кәмәл ағамыз, алаш ұранлы қазақ кабиласының ұлұғ падшаһы Тәуеккел хан хазретлерінің дәргәһінә баш ұрған — кіріфтар інісі Ораз-Мұхамед-дүр. Біз бұдан бұрұн Хажы-Тархан тарафындан, Шәмаха, Үргенч тарафындан үч хат бердік. Һеш жұбап болмады. Әмә Ібір-Сібірдегі андыз ғаскер бегінен хабар болмыш. Ешім даласы, Тобыл бойында қалмақлар көчіп йүр деген. Бек хафа болдық. Алаш алаш болғалы, киіз туырлық тұтқалы Сарыарқаның саурысына дұшман аяғы тигмеп еді. Пағдан жеңіліп, босқын таптыц ба? Арғын мен қыпшақтың, алшын мен керейдің, үйсін меи найманның, қоңырат пен дулаттың қалың ғаскері қайда? Қылычын тасқа білеген аламан азамат қайда? Дүниядан түңіліп, келісіп бердің бе? Қиыннан жол тапқан биік білігің қайда? Ханның хақ жарғысының өзін жүре тыңдар өр кеуде беглер қайда? Башкентті алмапсың. Құдай ісі.
Көп баурың харап болыпты. Шәһид. Хафа болма. Күн туар. Ноғайлымен бейбіт отырсың. Дұрыс. Әлмисақтан осылай болса, төбеңнен күн таяр ма еді. Ақ падшаның құрұғы ұзын. Бүгін Хажы-Тархан мен Қазанда. Ертең Хорасан мен Үндіге жетер. Ғайри дин кристиан — гәуір емес, ғайри фиғл муслимун — гәуір. Тұғры сиясат тұт. Әуләдіңнің бахты үчін отқа түс. Күн — өтміш, адам — өлміш. Әмә бұндағы барлық туғанларың сағ-саламат тұрұр, дәргәһіңа баш ұрұр. Ләкин, анаңыз қарыды, жеңгеңіз қажыды, келініңіз дертлі. Сүйініш оғлан — сәби. Өзіміз жалғыз. Бек жайсыз халдеміз. Тарихның бір мыңда, ұлу жылы жұмади-әл-ахир айының 9 жаңасында ( * 1592 жыл, наурыз айы ). Ораз-Мұхамед сұлтан бин Ондан сұлтан бин Шығай хан бин Жәдік хан бин Әз-Жәнібекхан мөһрімні бастым. Лә иллах иль Аллах, Мұхамед расул Аллах!
Құданың қалауымен ата-жұртында, алтын тағында отырған мәлік ағамыз Тәуеккел ханға, аман-есен жер басып жүргей сахибқыран бауырларымыз Шах-Мұхамед сұлтанға, Ес-Мұхамед сұлтанға, Тұрсын-Мұхамед сұлтанға, Бахадұр сұлтанға, туған ініміз кішкентай Көшек сұлтанға, біз дидарын көрген ел ағасы Сүтемген биге, Ысмайыл батырға, Коянақ батырға, Әз-Жәнібек әуләді барлық ақсүйек төреге, алаш ұранды, аталы-текті қарашы бектерге, алыс жерден, жақын көңілден дұғай сәлем жолдаушы — бағзы замандағы жүмлә қазақ қалғасы Ораз-Мұхамед сұлтан-дүр. Біз бұндан бұрын башымызны ұлұғ хатерге бағышлаб, һәр тараф йолмен секіз мәрте сөз йаздық. Һеч жұбап болмады. Һәммәсін жат кісі тұтмаса керек-ті. Тоқызыншы сөзіміз — тәмәм сөз. Бұ не? Өз араларыңда бұлғақ, тафриқа шықты ма? Мың йашар ағамыз Тәуеккел хан шәһид болса — інілері, інілері шәһид болса — ғайри сұлтандар тахтны жетім етпесе керек-ті. Қазақ қабиласы һәр халде оң йол табар ерді. Қазан хадін естідің. Һәм Хажы-Тархан, ноғай ахуалын сұра. Ғақл ойла. Әмә, ұлұғ орұс падшаһның йағы жүдә көб. Һәр жанабда йағкершілік көб. Баһадүрге де жан керек деген. Пағлық, йағкершілік күтме. Достлық ойла.
Ләкин ақ падшаһ топ берсе, мылтық андыз берсе, Бұхар босқын табар. Шеніңе йағ келмес. Мен — биік дарақтан ұчқан йапырақ. Азаймайсың. Жуан дінің кесілмесін, терең тамырың қиылмасын ойла. Атаң — сені ойлаған. Сен — келер әуләдіңні ойла. Тәмәт тәмәм. Орұсша жеті мың бір дүз бірінші, тарихтың мың бірі, жылан жылы ( 1593 жыл ), мен — Әз-Жәнібек хан әуләді, Ұрұс хан әуләді, Чыңғыс хан әуләді Ораз-Мұхамед сұлтан мөһрімні бастым. Аллах ақбар! IX тарау ҮЙДЕ 7103 жылдың ( * 1594 жыл ) декабрі еді. Өткен жылы, орыс пен швед арасында « мәңгілік бітім » туралы келіссөз басталғаннан бері сарайда да болмаған, әскер қызметіне де шақырылмаған Ораз-Мұхамед өзінің терістіктегі поместье, вотчиналарынан қайтып келе жатты. Соңында шолақ садак байланған, самопал-мылтық асынған, біразы балталы, біразы тоқал найзалы, ақ жапанша, сұр кебенек, шошақ, татар бөрік киген жиырма шақты жасауылы бар. Астында түнде ғана калың қар басқан шана жолынан жаңылмай, жіті аяңдаған жүндес, тұрқы берік ноғай азбаны.
Бұлтсыз аспаннан ызғар төге жарқыраған күн сәулесіне шағылыскан калың көбік қар ат тұяғында күміс құмдай сусиды. Көкжиекті көрсетпес қарағайлы орман тіршіліктің мәні — жасыл желекті жаз күнінде ғана емес екенін әйгілегендей. Аязға қатқан, сіресе бой түзеп, бұтақтарын боз кебін жапқан қазіргі кейпінің өзінде шаңыта бозарған тәкаппарлық, сынса да иілмес беріктік бар сияқты. Қатып тұрган өлі дене емес, түзем құрып, белеске шыққан, жаңа күн — жаз күнінің жолын баққан жасауылға, жүз мың, сан мың, жасауылдан құралған жарақты жасаққа ұқсас. Жаңа жыл, жаңа күз ( * орыс халкының көне календарында жаңа жыл 1 сентябрьде басталған ) астықты, ырысты болып еді. Бидай мен көк найза қамбаларға сыймай кетті. Артығын дуандық қалаларда, тіпті Мәскеу көпестеріне әкеп көтермемен сатуға болар еді, бірақ базар нарқы түсіп кеткен. Соңғы жылдары қуаңшылық болмағанымен, мұндай молшылық та күнде келмесе керек, шаруашылық жайын меңгере бастаған Ораз-Мұхамед артық астықты қамбада ұстауға бұйырды. Шөп шүйгін болған соң, мал да төлді, күйлі. Ораз-Мұхамед өзі барған бетте, суық түсер-түспесте тобымен айдатып еді.
Қазір Китай-городтың сыртында, Мәскеу-дарияның көк мұзының үстінде бітеу қатырылған сиыр еттері иін тіресе қаланып тұрған шығар. Алушы табылады. Адам тозады екен, ақша тозбайды. Ораз-Мұхамед — царевич, ақылды воевода, ер жігіт деген даңқының үстіне ен-дәулет, мол байлық та керегін ұққан. Өзінің болары болды. Жалаң қылышпен-ақ жанын бағады. Сүйініш-Мұхамед! Кішкентай Сүйініштің күні не болмақ. Бұл — царевич Казатцкой Орды деген дабырамен келіп, бағы жанды. Ал Сүйініш-Мұхамед… служилый татариннің ғана баласы болып қалмауы керек. Жүр ғой, әне, Алтын Орда хандарының талай ұрпағы... Бір кезде қайқы қылыш пен серіппелі садақ жайын ең озық өнер таныған сұлтан, одан соң топ сырын, мылтық мәнін ұққан царевич енді өзінің тұрмыс қуған, тіршілік әлегіне көмілген көп алпауыттың біріне айналып бара жатқанын сезетін еді. Бірақ бөтен жол көрмеген. Талайына тарынбады. Бас уәзірдің пейіліне де, боярлар кеңесінің райына да, орыстың бүкіл ел-жұртына да рақмет. Ақ патшаның жақыны мұсылман жұрттарының біріне қолға түссе өстіп бұлғақтатып қояр ма еді. Тәубәсына түскен. Әуелгі асау мінез, өрекпіген көңіл басылды. Қазір әр ісінде байсал бар. Әр қадамында байыз бар.
Өңінде суық рең, көзінде қатал жарқыл пайда болған. Өткенді ойламауға тырысады. Ертеңіне де сенім аз. Бүгін! Бүгінгі күнмен тіршілік кешуде. Бақса, бұлдыр елес соңында, болмас үміт жетегінде біраз уақытын оздырып алыпты. Өзін екі-үш-ақ қонып аттанар мейман көріп еді-ау. Петрдің сөзін көңіліне алған. Ал мұның жауабын ол көтеріп еді. Қазір ойласа, қатты жәбірлепті. Мәрт екен! Бұлқынбай, бірден мойын бұрса, тағдырдың жазуын, құданың әмірін қабыл көрсе көп нәрседен кейін қалмас еді. Өз талайын аңдағалы, мүмкін тіпті топырақтың да осы елден бұйырарын сезінгелі сол олқының орнын толтыруға тырысқан. Олқысы — тек шаруашылық, күнкөріс жайы ғана емес. Өзге, өзгеше көп хикметтер. Тіл үйренуге зейінсіз болмады. Қайда жүрсе де қажетін білген. Бірақ хатына мән бермеп еді. Үлкен кемшілік екен. Өз қолындағы селолардың біріндегі шіркеудің дүмше дьячогінен орыс жазуының таңбасын үйренді. Сарыла отырып, тілі де ауыр, ұғымға да өзгеше діни кітаптарды оқыды. Әуелде басым айналып кете ме деп шошынған. Айналса — ана Петр жүр ғой, кәдімгі адам, адамның жайсаны; білейін, көрейін, сырын таниын деген.
Бұл жолы мұсылманның ғұлама молдасының қызметін кәрі әже атқарған. Ораз-Мұхамед аяқ астынан алтын шыққандай таңырқап еді. Құранға емес, кәрі әже — Әз-ханымға. Қысқы кештердегі жылы пеш түбінде, май шам жарығында бірі оң, бірі сол жазылған қасиетті екі кітапты салыстыра оқып, көрер таңды көзімен атырған ұзақ отырыстардан соң, егер Құдай бар болса, екеу, үшеу емес, біреу-ақ деген түйінге келген. Өзінен-өзі тітіркенді. Пайғамбар ғалайассаламның миғражға шыққаны анық. Сол хақ Құдай тек мұсылманға ғана тиесілі болса, неге... Күнәдан қорыққан. Жоқ, бұрынғылар төрт кітапты бірдей қасиетті таныған ғой. Хақ Құдайды — жалғыз Құдайды соның әрқайсысы өзінше сипаттайды, яғни ешқайсысында қате жоқ. Айса да бар. Мұса да бар. Мұхамед те бар. Бәрі де Құдай. Жоқ. Мұхамед — пайғамбар. Құдай — Айса... Ақылы шатыса бастады. Қасиетті кітаптың екеуін де жауып тастады. Мұндай күнәлі, күпір ойға берілмеу керек деп шешкен.
Елеске толы қара түн озып, ақыл орнына келген, адам атаулы ұйқыдан тұрған күн жарығында манағының бәрінен де шәлкес, әрі күнәқар ой оралған басына: егер әр жұрттың өз Құдайы болса, Алла — солардың ішіндегі әлжуазы, егер пайғамбар неше сан болса, Мұхамед солардың ішіндегі ең үлкені емес... Бұрынғыдан әрмен күнәға батқанын анық сезінді. Тәубаға келген. Сәждаға бас қойған. Ертеңіне намаз шартын тағы ұмытты. Қолына дін кітаптарынан өзге кітаптар да түсіп еді. Юнан оқымыстыларының, орыс ғұламаларының. Мұндай кітаптардың ең кереметтері — ақ патшаның сарайында, жер астындағы құпия қоймада деседі. Орыс патшалары ел өміріне қатысты елеулі мәселелерді шешерде ғана сырлы қоймасын ашып, ғұлама білгірлермен кеңес үстінде, асыл тас төгілген алтын мұқабалы кітаптардан ақыл алады-мыс. Ораз-Мұхамед өзі оқыған кітаптардан ондай мәнді ақыл тапқан жоқ. Әйтсе де, « Азбуковник » аталатын кітап айрықша әсер етіп еді.
Орыс грек атайтын ескі юнан жұртының, қазақ ұрым атайтын ромей қауымының көне тауарихы, батыс әлеміндегі өзі көрген свиттер мен атын естіген неміс, ляхтардан басқа халықтар, ай, күн, жұлдыз есебі, кристиан әулиелері мен орыстың атақты патша, батырлары турасында көп мағлұмат алған. Қадырғали бек үшін жазылған кітап екен. Не керек, тіл білмейді. Бірақ ғараб, фарсы да аз нәсіп емес-ау. Ең бастысы — Қадырғали бек бақытты. Бақытты сияқты. Қасым хандығында, қала іргесіндегі Ұлан-Тау дейтін қоныста өтпек бар күні. Бейбіт, тыныш күн. Төңірегі тегіс қарындас-қауым. Ақ патшаның дәргейінде болғанда бөтен ештеңе сұрамағам. Тілегі қабыл. Мұраты да хасыл болар. Сейтек те бақытты. Тағдыр тәлкегімен тайғақты тайталаста бүкіл Сібір жұртының ханы Көшімнің өзімен иін таластырған Ескер әмірі — әскербасы воевода болып жарытпасын орыс бектері бірден ұққан. Бірақ алды тар, арты кең қауым емес пе, қажетімізге жарамады деп қанғыртып жіберген жоқ. Оған да үлес бөлген. Ярославль мен Ростовтың батыс тарапындағы Бежецкий Верх дуанынан. Шағын болса да күнкөріске жетер қоныс. Махметқұлдың иеліктерімен көрші.
Кең байтақ Сібір патшалығына сыймаған екі қошқар алақандай уезге қайдан сыйсын, қатынаспайтын көрінеді. Мұның бәрін осы жазда ғана төркіндеп келген Асыл апасы айтқан. Анадайдан аңырай жылап жеткен. Өлікке дауыс салғандай, берекені кетірген. Ораз-Мұхамед көз жасын көтере алмайтын болып еді, киімі жадау, өңі жүдеу әпкесіне реніш білдіре жаздап, әрең тоқтаған. Көзі құрғамастан, мақтанмен ми шірітті. Бай көрінеді. Бағлан көрінеді. Масаты кілем де бар, мақпал киім де бар. Үйінің іші толған дүние. Жер — мол. Би-аға ( яғни Сейтек ) егіннің неше түрін егіп тастаған. Диханға басшылық етуден, егіс суарып, өнім жинаудан бір босамайды. Өзінің, қағанағы қарық, сағанағы сарқ. Тек жалғыз бауырын, келіні мен жеңгесін сағыныпты, анасын көрмек. Ең бастысы — Мұрат-Мұхамедті нағашылатпақ. О кұдірет! Осында келген соң туған кішкентай ұл баяғы Көшек сұлтаннан аумайды. Жап-жалпақ беті, тәмпіш мұрны. Тек көзі жасыл емес, түссіз, көкшіл. Ширақтығына қарамастан, әлде нағашыларын жатырқады ма, тым жасқаншақ тәрізді.
Әуелде ерке өскен, туыс дегеннің не екенін ұға қоймаған тентек Сүйініш оғланнан біраз жәбір-жапа көріп еді, ақырында жақсы жарасып кетті. Сүйініш-Мұхамед өзінің азғана асығының тең жартысын жиенінің дорбасына салып берген. Асыл-ханым да олжасыз қайтқан жоқ. Төркінінін құтты ахуалын, мынау шағын поместье — қысқы қыстау тәрізді жай ғана қоныс екенін, мұның сыртында қаншама иелік, байлық барын аңдаған соң бастапқыдан бөтен әуенге көшіп еді. Тұрмыстары ауыр. Жағдайлары қиын. Қайыршының аз алдында. Асты өзі пісіреді. Суды өзі әкеледі. Сейтек сорлының арқасы қырдай. Қара сирақ дихан. Айдағаны — соқа. Ұстағаны орақ. Бәрін өзі жасайды. Әйтеуір өлмегенге қара жер. Қанша заманнан бері көрмеген қызын еміренбесе де жылы қарсы алған Әз-ханым қатты кейіді. Зекіп, ұрсып тастаған. Тәйт! Тілеуі теріс бейбақ! Баурыңды көріп, қуанғаның осы ма! Кесірің тиеді! Естіртпе үніңді! » — деген. Асыл-ханым аңырап қоя берді. Дауыс салып тұрып жылаған. Бейбақ екені рас. Хан атаның қай қызынан кем еді, байға жарымаған, бақ қонбаған жалғыз өзі ғана. Кесірі тигені рас.
Көшім ханның інісіне ұзатылды — екі жұрттың соғысына себеп болды. Сейтекке ұзатылды — анасының, жеңге, келінінің, әзіз бауырының тұтқынға түсуіне себеп болды... Анау-мынауға қозғала қоймайтын, бұл жолы шынымен ашуланған Әз-ханым заржақ қызын қолындағы ақ таяқпен салып қалып, әрең тоқтатқан. Даусы тиылса да, көзінің жасы құрғамаған, кембағал халдегі, ақылсыз, бірақ анық талайсыз әпкесіне Ораз-Мұхамедтің жаны ашып кетіп еді. Тіршілік тауқыметі Көшімнің кең сарайын қапас көрген хан кызының өзін тулақша қағады екен. Ақылсыз, мінезсіз болса — тәңірі ісі, не жазығы бар сорлының. Ойлап қараса, осыдан басқа туысы бар ма?! Сый-сияпатпен аттандырған. Бір орам мата, екі күбі бал, жеті-сегіз қап астық өз алдына, қолдағы он шақты қараны алдына, біраз күміс ақшаны жанына салып берген, жапаға ұшырамас үшін қасына жасауыл қосқан. Мұрат-Мұхамедтің қырық серкешін кейін беретінін тағы ескерткен. Тіршілік болса, әпкесі де, жиені де ештеңеден таршылық көрмейтінін құдай атын ауызға алып отырып айтып еді.
Асыл-ханымның бірталай шығынға түскенімен, көне күндер елесін тірілткен, көңіл бұзғанымен, қатарларын көбейткен төркіндеу сапары — мейірлі күн, көңілді кештерге толы, елеулі оқиға ретінде есте қалыпты. Бір кездегі асау кейпі — салқын-сабырмен перделенген, жұмсақ өңі темір қабыршақпен қапталған Ораз-Мұхамедтің ішкі жан әлемі мүлде жаңа сапаға көшкенді: ол — ақсүйектер әулетінде көп ұшыраса бермейтін мейірбандық, туысшылдық, кеңпейілділік сияқты қасиеттердің үлес-салмағының артуы болатын. Қазір де үйді қатты сағынып келеді. Тіпті туған анасы мен қарт әжесін де. Бірақ... Әмен осылай. Әрі сағынады, әрі көрісу сәтін соза түскісі келеді. Именетін. Қорқатын. Көңілсіз жағдаят, тіпті бақытсыз оқиға күтіп тұрғандай... Орман сиреп, ашық алаңқайлар көбейе бастады. Әр тұстан шеті қалың ағашпен көмкерілген егіндіктер, жалғыз-жарым үйлер көзге шалынған. Жер кеңіген сайын тіршілік белгісі де молая түсті. Әуелі жол ашылды. Шана, ат іздері. Тарам-тарам соқпақ. Содан соң бес-он үйлік деревнялар, аумағы кең, қора-қопсысы көп. Шана айдаған, аттылы, жаяулы мұжықтар кездесіп жатыр. Танымаса да, тұрпатынан боярлар, мырзалар қауымынан екенін аңдап, бас киімдерін алады.
Ораз-Мұхамед мұның бәріне де үйренген еді. Әуелде осылай, көлденең кездескен кісі атаулымен бас изеп амандасатын. Әдетте жоқ, сөлекет іс екенін ұзамай-ақ ұқты. Қазір мұз болып қаткан тірі құдайдай, селт етпейді. Астындағы азбан ауыздық шайнап, құлағын қайшылап, жүрісін жеделдете түсті. Алдан, дөңес қияға өрлей біткен жал қарағайды ықтай орналасқан шағын деревня көрінді. Шатырлы, жатаған ағаш үйлер, шолан, кілетті қора-жайлардың арасы сирек. Әр үйге тиесілі, қазір қар басқан, шұбатыла созылған аласа шарбақты бақшалық жерлер үй араларын тіпті алыстата түскендей. Мұржалардан шұбыра шыққан көк түтін аспанға тура өрлейді. Сол жақ, ағаш атаулыдан ада, түйетайлы қабақта жапырлай ойнаған балалар тобыры көрінеді. Балалардың біразы шаналы, біразы жаяу. Төмен зулаған шанамен жарыса, арсалақтай жүгірген барақ иттер сырғанақты қыздыра түскендей. Аздан соң балалардың айқай-шуымен қоса сиырлардың мөңірегені, әйелдердің әлденеге айқайлағаны, иттердің үргені естіле бастады. Үй арасындағы қыбырлаған тіршілік жайы анығырақ көзге шалынған. Тек дөңестің қақ басына, оңаша орналасқан, етегі биік, қада дуалмен қоршалған, көк шатырлы екі қабат еңселі үйде ғана дыбыс жоқ, қозғалыс көрінбейді.
Бұл — Ораз-Мұхамедтің ірге тепкен ұясы. Сонау сиыр жылғы көктемде ( 1589 жыл ), бас уәзірдің жарлығымен артынан үй-іші жеткенде кіріп еді. Орыс елінің ішіне бойлай енгенде, наурызға қарсы ең соңғы боран күні орман ішіндегі бекет үйде туған Сүйініш-Мұхамед оғлан әлі қырқынан шықпаған, құндақта болатын. Құтты — құтты емей немене, Тас-Кемерден асып бара жатқанда, бұл жақта да тіршілік, кісілік, мейірбандық бар деп кім ойлаған, — бақыт, мол бақыт сыйлаған ұя еді. Бұл үйдің осы шағын қоныстың да өз тарихы бар, өз тағдыры бар. Әуелде сарай төңірегіндегі мықтылардың бірінің жазғы демалыс жайы екен. Патшаның қаһарына ұшырап, басы кетеді. Содан соң... Қырымдықтардын 7080 жылғы ( * 1572 жылғы ) жарты Русияны ойрандаған жойқын жорығында, Ока өзенінің өткелінде тосқауылға ұшырап, ханның Дивей-мырза дейтін қолбасы бегі тұтқынға түседі. Тұтқынға түсіп, кім екені мағлұм болған сәтінде жансауға сұраудың орнына, орыс әскерінің бас қолбасысына, барлық воеводаларға қоқан-лоқы жасап, күш көрсетіпті. Күндерің қараң! Кешірім алып, жан сақтаңдар! » — деп зекіпті.
Бұл қиястық майдан алаңынан алыс Новгородта жатқан ақ патша Иван Васильевичтің өзінің құлағына шалынса керек. Қаһарлы патша көзсіз ерлікке қайран қалыпты. Дивей-мырзаның басына бостандық берген, бірақ қайтармаған, воевода сайлаған. Қырымлы бек шынында да патша сенімін ақтайды. Ливон соғысында ерлігімен, іскерлігімен айырықша көзге түседі. Сый-құрметке ие болады, поместье, вотчиналар алады. Соның бірі — осы деревня екен. Орыстың « қаскырды қанша асырасаң да орманға қарап ұлиды » деген нақылы бар. Дивей-мырза да бөрілігін жасайды. Батысқа аттанған жорықтардың бірінде ретін тауып, қалың қолдан бөлініп, өзіне тілеулес аз ғана адаммен Қырымға қарай тартып отырған. Тартсын-ау. Мұнда кейін алған әйелі екі баласымен қала беріпті... Содан арада қаншама уақыт өткенде, иесі кетсе де Мурзаев-Юрт аталып қалған қоныс Ораз-Мұхамедке көшті. Енді бұл да кетпек. Бүгін-ертең емес. Бірақ ұзамай, көктем туа. Әрине, жалғыз емес. Үй-ішімен. Жоқ. Қырымға да, ноғайға да емес. Тура терістік бетке. Осы жолғы сапарда шешінген. Шынында, осы жолы да емес. Бұрынырақ ойлаған. Бірақ өткен жылы тіршілік ісіне мүлде араласпағанымен де, сөзі өтімді әже ерік бермеген.
Байтақ астананың түбі екен, хабар-ошарға жақын, асықпа деген. Енді қарайлар ештеңе жоқ. Тіршілік қамы, шаруашылық ыңғайы осыған жетелейді. Біржола қоныс аудармақ. Өзіне тиесілі вотчина, поместьелердің қақ ортасына, Юрьев-Польский дуанындағы иелігіне. Боярлардың хоромынан бір де кем түспес үш қабат ағаш үй салғызды. Дүние ісіне біржола ден қояды. Шаруашылықты басқарып, жүріп-тұруы да оңай, күнделікті қадағалап, бас-көз болу да оңай. Әрі жосықсыз үміт азабынан біржола кұтыласың. Қалғаны — құдай ісі... Қоршау ішіндегі көк төбелі үй — ерек болғанымен, дара емес-ті. Үй артындағы бақтан басқа жер, әсіресе дуал түбі қаптаған қора-жай: қызметші, асшы, сушы шаруалардың баспаналары, қойма, қамба, ат қоралар. Ораз-Мұхамедтің қарулы жасауылдарының біразы осы деревня мұжықтары да, біразы басқа иеліктерден ерген қосшылар еді. Деревня шегіне енісімен, өз үйіне жеткендер жырылып қала берді, мырза ауласына оншақты-ақ атты кірген. Бәрі де шығар ауыздағы қора-жайлар төңірегінде қалды. Тең — теңімен, тезек — қабымен.
Қарсы алған өздеріндей қызметшілердің үйінен, мырзасының дастарқаны есебінен ас-суын ішеді, ас-судан басқасы да болады, сосын жақсы ұйықтап тұра сала, ертең жаңа жұмыс арқалап, кері қайтады. Мырзаның алдынан да малайлар шығып еді. Бәрі де үлкен барыняға жол беруге мәжбүр болды. Егде жүзі айрықша нұрланған Алтын-ханым Ораз-Мұхамедтің атының тізгінін өзі алған. Қолтықтап түсірді. Күлімдеп, үнсіз қалды. Ораз-Мұхамед еріксіз қабақ шытқан. Алтын-ханымның сол жақ қарында — буы бұрқыраған шүмекті көнек, басында — орыстың қалың, түбіт шәлісі, үстінде, етегі шұбатылған жібек көйлек сыртынан желбегей кие салған, өңіріндегі оқасы ыдыраған көнетоз мақпал шапан. Аман-есен құлыншағым. Сырқаттанып жатпаса, алдынан шықса керек еді, Ораз-Мұхамед қора жақ бетті, жан-жағын сүзе қарады. Осы жаңа ғана шыққан. Әлгі емелдес ағалары ертіп кетті. Петрешке ме еді, Көлке ме еді, шатыстыра берем, екеуі шанаға салып әкеткен. Сүйініш-Мұхамед оғланды Милана дейтін шаруа әйел емізіп еді. Әуелде үлкендер хош көрмеген. Бірақ тумай жатып жол азабын шеккен әлсіз нәресте аштықтан түні бойы шырқырап шығады. Мұндай жерде, осы уақытта бие сүті қайдан табылсын, өздерінен қайран және жоқ, амалсыз келіскен.
Сол Милананың жеті баласы бар. Жаңа аты аталған Петрөшке мен Көлке — Петрушка мен Колька — үлкендері. Қазақ дәстүрінде туысқан, және көп туысқаннан өзгеше — бір ананың мамасын емген емелдес — бір туғанға парапар бауыр саналады. Бірге жүрмесін деп қалай айтасың. Балаға ойын керек. Торы азбанды малайлардың бірі жетектеп әкеткен еді. Ораз-Мұхамед үйді белдеулей салынған баспалдақпен екінші қабатқа қарай беттеген. Ілгері озып, есікті ашты. Сыртта — орысша, үйде — қазақша. Мана әжесін мазақ қылып жатқан. Тіл білмейді ғой, соны келекелеп, орысша сөйлеп... Жарығым, әуелі әжеңе кіріп шығасың ғой, сосын Ай-Шешек келінге. Неше күн болды күткелі... — Ханым, сізге не болған! Үстіңдегі киім мынау… Алтын-ханым көңіліне алмады. Шаруаға қалай қамқа тон кием. Істеме шаруаны. Тек бие сауу... — Қымыз бар ма? Жауап күтпестен, алдынан ашылған есікке кірген. Қима кең бөлмеде, кілем тұтылған оң жақ қабырғаға қойылған ағаш төсек үстінде отырған қарт әже салмақпен, әрең бұрылды. Отырған қалпында құшағын жайған. Ораз-Мұхамед кәрі әженің оқалы шашағы төгілген жасыл ішетікті аяғына қолын қойып, төсек алдына тізе бүге беріп еді.
Тартып тұрғызды. Құшақтай қысып, маңдайынан сүйді. Сусынды сосын ішерсің. Ораз-Мұхамед қайтадан дәлізге шықты. Жүрісін тежеп сәл бөгелді. Келер бөлменің есігін әрең аттаған. Бірден байқады, шымылдық артына тығылып тұр екен. Көрмеген болып іздеу керек пе, әлде дауыстап шақыру керек пе... Не істерге білмей, күрсініп, жан-жағына қарап еді. Кенет шымылдық серпи ашылды. Бетінің ұшы болмашы қызарған Ай-Шешек-бегім көзін төңкере, жаутаң етіп қарады да, алға қарай бір қадам басты. Ораз-Мұхамед те аттаған. Ай-Шешек жеңіл қимылмен, шолпысы сылдыр етіп, бір-ақ секіріп алдына келді, рұқсат сұрағандай, қиыла қарады да, мойынға асылды. Хош иіс, балғын дене. Өне бойы иіп бара жатқандай. Кенет Ай-Шешек Ораз-Мұхамедтің құшағын қайыра жазды. Көзінде үрей бар. Әлдене қатер күткендей, демін ішіне тарта, жеңіл дірілдеп, сәл бөгелді. Ораз-Мұхамед жылап жібере жаздады. Не жоғалды? Тиіскен адамды шауып өлтірем... — деді Ораз-Мұхамед. Ай-Шешек ұзын, аппақ мойнын сәл қисайта, үміт, күмән аралас жүзбен, сынай қарап қалт бөгелді. Ораз-Мұхамед аймалап құшақтамақ болып, қол соза беріп еді, әлсіз ышқынып, кейін шегінген.
Бірақ шарасыз қалыпта еңіреп жіберген. Кет!.. Ораз-Мұхамед бұрылып шығып кетті. Әже алдына қайта келген еді. Төрге, көк ала кілем үстіне шайы көрпе төселіп, қос жастық тасталыпты. Сылқ отырды. Сұлтанның алдына енсіз қызыл дастарқан жайып, үстіне тегене толы қымыз қойды. Алтын оқалы айыр қалпақ тігіп қойған… — Қымызды сапыра бастады. Бергеніне шүкір айт. Берерін тауыспасын де. Тынысы тарылып, денесі ауырлап отырған Ораз-Мұхамед төсек үстіндегі әжеге қараған. Бейсауат сөйлемейтін еді, мұнысы не. Кербез тартылған биік кимешегінің самайынан бір шөкім ақ шаш шығып тұр. Қартайып кеткен. Кешегісімен салыстырғанда, қаусаған кемпір. Баяғы қуат, қайрат жоқ. Бар дігірі даусында. Сосын көзі. Көзі әлі өткір екен. Аузы құрғап кеткен екен, таңдайы әрең жібіді. Дәмдеп, аз бөгелген. Не айтпақ кәрі әже. Алыс түпкірдегі черемис, вотяк арасында да бақсы болады деуші еді, сондайдың бірі табылды ма. Әлде орыстың ел кезген скоморох, странниктерінің ішінен дәтке ем берер тәуіп шықты ма... — Іш, балам, қуаныш пен қайғының салмағы бірдей, — деді Әз-ханым.
Ораз-Мұхамед бетінде жентектеле қалқыған қаймыжық майы бар, салқын, қою қымызды басына бір-ақ көтерді. Шіркін қымыз, саған жетер ас қайда. Ай-Шешекке де, бақсы, құшнашқа да қатыссыз, бөтен ой ойлауға тырысты. Қымыз. Барлық поместье, барлық вотчинада бие сауғызу керек. Қайда барса да алдында қара саба тұрсын. Үйретеді. Оңай. Қымыз ашыту — мылтық ұстағаннан қиын болып па... Ыдысын қайтара созған. Дөрекі ағаш ожау тегене мен саптаяқ арасына екі мәрте қатынады. Қымызға екі рет батырылып, саптаяққа екі рет төңкерілді. Асықпай, баптана ішіп болған кезінде құлағына күңгірлеген үн жеткен. Үнсіз, мең-зең халде аз отырды. Кімнің елшісі? Әлөшке Мәскеуге барған еді. Петірдің атшысы айтыпты. Мырзаң кететін болды, туыстары келіп жатыр деп. Енді сен де бұрынғы кожайыныңа, бізге қайтасың деп. Қайдағы туыс! Кенет өне бойын ашу, ыза буды. Әз-әже, қисынсыз сөзге қалай сенесің! Петрдің суайт атшысы Алешкаға айтады екен. Ал сен маған несіне айтып отырсың? Шаршысының етегімен көзін сүртті. Тек... қазақ-қалмақ елшісі дейді... — Бекер, — деді Ораз-Мұхамед.
Қазақ болар, қалмақ та болуы кәдік, бірақ қазақ емес! X тарау ҚАЗАҚ ЕЛШІЛІГІ Қазақ елшілігінің келуі — анық еді. Алғаш естігенде бұл хабарға Москва да таңырқаған. Әуелі ноғайлы дүрлікті. Жемнің басынан түсіп, Електі құлдай келе, Жайықты кесіп өтіп, терістік-батысқа қарай тура тартқан жарақты қолдың жүрісі жосын еді. Ноғайлының жайлау-қыстауларын айналып өтті, және бой тасаламай, тобын бұзбай, үздіксіз шеру тартты. Орда соғысқа әзір емес еді. Және Жайықтың басынан жау тиеді деп күтпеген. Дүрліге түстікке қарай ығысқанымен, тікелей шабуыл, қатер тумаған соң, ілкідегі үрей басылған. Көзі көрмеген ұлыстар ұзынқұлақтан естілген хабарды бекерге сайды. Алайда қалың шеру, — шамасы бір түмендей әскер, — Еділдің жағасынан бір-ақ шықты. Мұнда да ешкімге тимеді. Жақында ғана салынған, терең ор, жал топырақ, қарағай дуалмен қоршалған орыс бекінісі Самараға тұмсық тірей тоқтаған. Зеңбірегін сайлап, мылтығын оқтай бастаған Самара воеводасы қала іргесіне тіпті тақау келген, келіссөзге шақырған шағын жасақтан жорық мұраты — Мәскеуге елші өткізу екенін, арттағы қалың қол — елшілікті шапқыны көп, қатерлі аймақтан асырып салуға тиіс қосын екенін естіген.
Көшпенділердің қулығына балап, сене қоймап еді. Әйтсе де, сөздерін қабыл алған кейіппен, қалаға елшілердің өзі ғана кірсін деген. Атқа, түйеге артқан қаншама тоғанақ, сағанағы бар тоқсан адам ғана келді. Елшілерінің қабылданғанын көріп, одан ары қатер жоғын білісімен, қалған қалың әскер сол келген ізімен суыт кері қайтты. Бұл кезде жаз жаңа басталған. Өзі шығарған арнайы өкілдің ақпарын мұқият тыңдаған соң, келген жұрттың елші екеніне, бейбіт екеніне көзі жетісімен Самара воеводасы Қазанға кісі салды. Солай да солай, Қазақ Ордасынан елші келіп жатыр, түп бағыт — Москва деп. Қазандағы үлкен воевода Нижний Новгородқа хабар жеткізді. Нижний Новгородтан — Муром естіді. Муромнан Рязань, Рязаньнан Коломна құлақтанды. Коломна воеводасы Мәскеуге, Посольский приказға шапқыншы аттандырды. Казатцкая Орда ма, Казакская, әлде Казачья Орда ма, Сібірдің түстігіндегі, Бұхардың терістігіндегі, Хотаннан бергі, Хажы-Тарханнан арғы кең даланы жайлаған көшпенді жұрттан елші келіп жатыр, Самараға түсіпті, жол мұраты — Москва, не айтасың деп. Посольский приказдағы қолына хабар жеткен қатардағы дьяк Евлампий Вылузгин асықпады. Русияға шет жұрттан елші келуі ерекше оқиға емес. Іргелес Литвадан келеді.
Арғы немістен келеді. Тіпті дүниенің екінші бір шетіндегі фрягтар ( * итальян ) мен аглицк ( * ағылшын ) жерінен де елші келуі таң емес. Күнде соғысып жатқан Қырым, бүкіл Батыс Европаны тықсырып отырған Порта ( * Осман империясы ), қызылбас пен Бұхар да елші жібермей тұрмайды. Әйтсе де Казатцкая Орда... Бұл көшпенділерде Орда көп. Мұсылман ба, мәжуси ме, айырып болмайды. Соның бірі. Әйтсе де анығын білу керек. Қандай халық. Аз ба, көп пе. Бұзық па, түзік пе. Мұсылман болса, татар қауымына жата ма, басқа кауымға жата ма. Мәжуси болса, остяктан қаншама алыс, қырғызға қаншама жақын. Бұрын екі ортада қатынас болған ба, болса қандай жағдайда. Нендей мақсатпен елші жіберуі мүмкін. Іс жайын айқындау жас подьячийлерге тапсырылды. Подьячийлер де мұндай халық бар деп естімеген. Қайыңнан ойып жасалған, қаншама заманнан бері ашылмаған жұмыр жәшіктерді ақтара бастады. Ақыры, қаншамасын қопарып, қаншамасын қайта қалап, қаншамасын он ақтарып, он төңкеріп іздегенін тапты. Бұдан тура тоқсан жыл бұрынғы, уақыты өткен соң қоймаға жіберілген көне іс.
Александрия қағазына жазылған, біріне бірін жалғап, жапсыра берген, ұзын, ұзын болғанда неше құлаш орам шықты. Кезінде өздеріндей дьяктардың бірі оқып, қайта оңдамаса керек, шиыршық теріс оралған екен. Басынан түсіп, оңдап оқу үшін қайта жинағанда әр жеріндегі желімі сөгілді, бірнеше жерден айрылып жыртылды. Су тиіп өшкен, сиясы тараған тұстары да бар екен. Әйтсе де оқуға толық жарамды. Жас подьячийлер ертегі оқығандай қызыққа батқан. Шынында да, адам естімеген мағлұматтар. Мұсылман саналады. Діншілдігі шамалы. Жауынгер. Қарақшылыққа бейім. Бірақ негізгі кәсібі — мал өсіру. Көшіп жүреді. Киіз шатырларын арбаның үстіне тігеді ( міне, қызық! ). Көп. Өте көп. Төңірегімен түгел соғысқан. Алыс қой ). Қазіргі ең үлкен ханы — Қасым. Қазіргісі кім екен? Мейлі, тағы бір басұрман шығар ). Хан ұрыс даласына үш жүз мың әскер шығара алады. Оба келгілер ). Қасым хан... Осында. Осы Москваның өзіне, ұлы князьға. Тіпті Ақ Орда тұсында да ( Ақ Орда?
Ақ Орда құлаған соң ( е-е, Ақ Ордасы — Алтын Орда болып шықты ) біз атамекенге ту тігіп, қазақ жұртын... ( Хош, хош, хош )... татулық... достық... керуен... сауда-саттық... Қап... аяғы жоқ. Бар. Бірақ іріп кеткен, танып болмайды... Әттеген-ай, әуел баста дұрыс оралса... онда бас жағы тозатын еді ғой, Казатцкая Орда деген жұрттың кім екені айтылатын. Мейлі. Түсінікті болды. Елшілердің кім екені түсінікті болды. Тоқсан жыл бұрынғы ғой бұл! Содан бері не болды? Мүмкін оба тиген шығар. Мүмкін, бірін-бірі бауыздап, қырылып қалған шығар ». Елші қайдан келеді. Мүмкін біздің елшіміз мұндағы қазақтан басқа қазақ шығар ». Қайтадан карауға кіріскен. Оңай тапты. Тапқан — өздері емес, бірге істейтін басқа подьячий. Бұлардың неше күннен бергі қойма ақтарған әрекетіне көңіл бөлмеген еді, өзара әңгімесін құлағы шалған сәтінде-ақ тауып берген. Әлі сыры көшпеген, жап-жаңа жәшік. Ішіндегі қағаз да сиясы жаңа ғана кепкендей сықырлап тұр. Жас подьячийлер қарық болды да қалды. Осыдан алты жыл бұрын. Сібірде бір тентек Салтан тұтқынға түскен.
Жай Салтан емес, Қазақ Ордасының ханының туған ағасының ұлы. Конюший боярин қабылдапты... Міне, қазақ халқының қазіргі жайі. Бұрынғыша сұлтандар билейді... Ұлы хан — Таваккуль… Әскер... Жүз жиырма мың кол шығара алады. Мүмкін, көбейтіп айтуы да… Қайткенде де азайып кетіпті. Тоқсан жыл бұрын үш жүз мың еді ғой. Көші-қоны... көршілерімен ара-қатынасы... ( соғыспаса тұра алмайды бұлар! Салтан Ураз-Мұхамед Онданович орыс қызметіне кабылданған. Енді татар да емес, қайдағы бір казатцкий царевич қалып еді ). Государь и великий князь всеа Русии Федор Иоаннович... ( Ақтаса жақсы осы құрметті... ) Бәрі түсінікті болды. Подьячийлер өздерінің апта бойғы жұмысының нәтижесін Евлампий Вылузинге мағлұм қылды. Дьяк өзінен-өзі сұранып тұрған қорытындыға бас қойған. Казатцкая Орданығ наследник царевичі тұтқынға түседі. Енді соны босатып алу керек. Елшілік мәні — осы! Бірден-ақ өзін көреген саясатшы сезінген. Мұндай болмашы іс жайын Посольский приказдың басшысы — думный дьяк Андрей Щелкаловқа хабарламаса да болады. Қазір қайдағы бір Казачья Орданың басбұзар царевичінің тағдырынан гөрі мәндірек мәселелер де шешілмей жатыр. Шведтермен өткен жылы басталған келіссөз әлі біткен жоқ, созылып кетті. Думный дьяктың шаруасы көп.
Елшілік жөні айдан анық болса да, іс жайын ресми түрде анықтау қажет. Ал сұраусыз келген елшіні қабылдауда мән жоқ. Посольский приказдан қатынас қағаз шықты. Елшілер кімнің атынан келе жатыр, бас елші кім, кіші елшілер кім, олардың хұқығы толық па, сенім хаттары бар ма, ең бастысы — елшіліктің мақсаты не? Тегіс анықталсын. Жедел хабар берілсін! Посольский приказдың жарлығы әуелі Коломнаға жетті. Содан соң Рязаньнан өтті. Одан ары — Муром. Муромнан Нижний Новгородқа дейін қанша жер. Нижний мен Қазан арасы да біршама. Ал Қазан мен Самара арасындағы қатынас тіпті қиын. Бірақ ең қиыны — Самараның өз басында екен. Бар салмақ шекара қаланың кішкене воеводасына түскен. Өкіл арқылы, — өкімет адамы болғандыктан, воеводаның өзі елшілермен көріспеуге, сөйлеспеуге тиіс, рәсім солай, — қажетті жауаптың көбі оңай алынды. Елші — Қазақ Ордасынан келген. Жіберген қазақ және қалмақ елдерінің ханы Тәуекел. Бас елші — Құл-Мұхамед бек. Кіші елшілердің аты — Шөгел би, Дондұқ тайша, Бұқа-мерген, Тобытай батыр. Кеңесшілер — көп. Қырық адам. Қалғаны — атшы, қосшы, қызметші.
Қазақ Ордасынан келген елшілердің жалпы жиыны — тоқсан адам. Хұқығы толық. Сенім хаттары бар. Ал мақсаты... мақсаты белгісіз. Ақ патшаның өзіне, бері дегенде бар уәзірге ғана айтамыз десті. Русия әміршілерінің атына дейін біледі. Ұлұғ мәртебелі жүмлә орұс падшахы Федор Иваноуич, бас уәзір, ақтажы бояр Барис Годунов деп тақылдап тұр... Елшілік туралы қолға тиген хабар Самарадан Қазанға жетті. Қазаннан Нижний Новгородқа... ақыры Коломнаға, одан Москвадағы Посольский приказға. Оңай шаруаны оңай бітіре салмақ болған дьяк шынымен састы. Амал жоқ, думный дьякқа мәлімдеген. Әрине, біраз сөгіс естіді. Әйткенмен, ақталар реті де бар. Сый керек. Сыяпат керек. Ал мыналар оның үстіне баяғыда қастандык ниеті үшін тұтқынға алынған, қазір патша ағзамның құлдығында бақытты күн кешіп жатқан царевич Ураз-Магмет Андановичтің шаруасымен келгені көрініп тұр... » Шынында да, думный дьяктың жайы жоқ еді. Араға қара мысық жүріп, дұшпандары конюший боярин екеуін шағыстыра бастаған. Жаппаған жаласы жоқ сияқты.
Бір кезде өзін айрықша құрмет тұтатын, тіпті кішілік көрсететін Борис Годунов қазір бір түрлі күмәнмен қарайды, ең аяғы, Швециямен арадағы сәтті соғыстан соң көңілдегідей тиімді бітім жасалмай жатуына да думный дьяктың қатысы бар деп ойлайтын тәрізді. Казатцкая Орданың елшісі туралы бас ауыртар жай бар ма. Қазбалап сұрамады. Әйтсе де, іс басында қалыптасқан машықты әдетінен жаңылмап еді. Русия шекарасынан аттаған елші, тіпті қидаласып соғысып жатқан елден келсе де құрметті мейман; қазақ елшілері де өзіне лайықты сыймен қабыл алынуға тиіс. Онда... тоқсан адам дегені тым көп. Келесі күні Посольский приказдан жаңа жарлық шықты. Қазақ елшілері қабыл алынсын. Бірақ тоқсан кісі дегені — тым көп. Үшеу-төртеу, бесеу-алтау!.. Қырым ханының өзі мұншама елші жібермейді. Жедел жарлық әуелі Коломнаға жетті, одан Рязаньға... одан... ақыры Қазанға, Қазаннан Самараға. Ай жүрсе де жетті. Жетуі жетті-ау, қырсықтың үлкені жаңа шыққан. Бас елші Құл-Мұхамед ешбір үгітке көнбеген. Бір кісісін де кемітпейді. Біріншіден — ұлы елге барған елшілік толымды болуы керек.
Екіншіден... Үшіншіден... Ең ақырында, ұлы іс жолындағы елшіліктің ( воевода құлағын тіге қалған, бірақ бас елші жас та болса, көпті көрген әккі екен, одан арыға бармапты ) құрамы жүз емес, екі жүз, үш жүз емес ( ал саған, керек болса ) тура тоқсан болуында мән бар: тоқсан — қазақтардың қасиетті саны көрінеді. Самара воеводасы бұл жолы жыларман болды. Қырсыққан іс жайымен бірге, Қазандағы үлкен воеводаға арнайы, сенімді кісі арқылы өзгеше сәлем жолдаған. Сәлем емес, өтініш, өтініш емес, ашынған адамның ащы ышқынысы. Бұл қазақтардың ұзын саны тоқсан. Жейтіні — тек қана ет. Бір сиыр сойсаң, бір жолғы обедке әрең жарайды. Үш кісіге бір қой — бұйым емес. Келгендеріне төрт ай болды. Сонда қанша шығынға түскенін есептеп ал. Ештеңе шақ келер емес. Жалмап, құрта береді. Құтқар мені мына елшілеріңнен, қайтсең де кұтқар деген. Қазандағы воевода жағдайды кәміл түсінді. Бірақ құтқара алмайтын еді. Елшіні шекарадан қайтаратын заң жоқ. Және мына қазақтар өз бетімен кері қайтатын түрі көрінбейді.
Ал қабылдап алу, әуелі Қазанға жеткізіп, одан да ары тез асырып жіберу үшін Посольский приказдың арнайы жарлығы керек. Жарлық бар, бірақ тоқсан адам делінбеген. Бес-алты адам… Қазан воеводасы жағдайды айтып, Нижний Новгородқа хабар берген. Одан ары… Одан ары... Одан бері, тағы бері... Жаңа жарлық келіп жеткенше арада тағы екі ай өтпек. Оған дейін Самара воеводасының асылып өлуі мүмкін. Қарулас ескі жолдас еді, жамандыққа қимады. Ақыл айтқан. Бұл көшпенділердің ең сүйікті асы — жылқы еті. Ар жақта — ноғай ұлыстары тұр. Жылқы дегенде қисап жоқ. Әрі арзан, әрі оңай, әрі семіз. Қазына бағасымен сатып ал, басқа жолмен әйтіп ал, ретін тауып бүйтіп ал... Төрт ай емес, төрт жыл асырасаң, ортаймайсың деген. Оп-оңай нәрсе ойға қалай келмеген. Самара воеводасының көзі ашылды. Қазақ елшілері де мәре-сәре болған. Рас, тамақтан тарыққан жоқ еді. Бірақ қой етінен шыққан, сиыр етінен жалыққан. Өз аттарын сойып жеуге, әрі алда қандай өткелек бар, көліксіз қалмақ, әрі жаңа жұрттағы ауыл иелерінен ұялған. Бір-ақ күнде қарық болды да қалды.
Қазы-қарта, жал-жая, нәрлі қою сорпа... Бұл жолғы хабар Мәскеуде көп бөгелмеген. Дьяк Евлампий Вылузгин шошып кетті. Кіріптар болып келе жатыр ғой, көне салар деп еді. Тоқсан! Тоқсанымыз бірдей барамыз депті. Әрине, тоқсан — көп емес. Осыдан бірнеше жыл бұрын Реч Посполитадан мемлекеттік канцлер бастаған елші келген. Тоғыз жүз елу адам. Ол — Реч Посполита ғой! Одан бұрын Рим империясынан елшілер келген. Сегіз жүз сексен адам. Ол — Рим империясы ғой! Ал мынау... Амал жоқ еді. Мөлтеңдеп, тағы да думный дьякқа барған. Тағы да жасқана тұрып, іс жайын айтқан. Кінәлі — солар. Қисық. Қыңыр. Дүлей. Андрей Щелкалов бұл жолы да дьяк сөзін атүсті тыңдады. Атүсті тыңдаса да, іс мәнін анық ұғыпты. Атүсті жауап берді. Атүсті болса да, тиянақты жауап. Елшілер тегіс қабылдансын. Ұлы Русияға келген құрметті мейман ретінде лайықты ( думный дьяк саусағын жоғары көтерген — лайықты! Яғни, Ұлы Русияға лайықты ) сый-сияпат көрсетілсін. Қалай қарсы алынды, қайда тоқтады, мұнда нақты қай күні келеді, тегіс мәлімденіп отырсын!
Дьяк шырқырап кетті. Посольский приказдан жедел жарлық берілді. Кезекті жедел жарлық кесімді уақытында Қазанға да жеткен. Жарлық емес, құдайдың рақметі. Мұндай хабарға көшпенділер арнайы сый байлайды. Қазан воеводасы Самарада ішқұста болып отырған досына жоғарыдан келген рұқсат қағазбен қатар арнайы өкіл — мехмандар жіберді. Мехмандар — бас жолбасшы ғана емес, елшілердің бар қажетін өтер бас қамқоршы, пәле-жаладан қорғаушы бас жасауыл, сонымен қатар өкіметтің оң көзі — жат жұрттық кісілерді бөтен ешкіммен араластырмайтын бақылаушы міндетін де атқаратын. Елшілер патша сарайында қабылданғанға дейін көлденең ешкіммен қатыспауға тиіс, ел жайы, патша төңірегі, соғыс, ағымдағы саясат — бір сөзбен айтқанда, мемлекет мүддесіне қатысты құпияларды біліп қоймауға тиіс. Керісінше мехмандардың өзі елшілік мақсаты, бас елші, кіші елшілердің жеке басы, елші жіберген әмірші, оның билігі, беделі, елінің жайы — бір сөзбен айтқанда, болашақ келіссөзге себі тиер мағлұматтарды білуге, мүмкіндігінше көбірек білуге тырысатын. Әдетте сырттай сыпайлық сақтағанмен, іштей қабақ астынан аңдысқан екі жақ та сыр бермейтін. Қазақ елшілері де шашыла қойған жоқ.
Бірақ өз елдерінің әдет-салты, көші-қоны, дос-дұшпаны туралы әңгімеден қашпаған, тіпті әскерінің санына дейін жасырмаған. Әрине, бұл мағлұматтардың бәрі ақиқат шындық ретінде қабылданған жоқ. Қайта, басқа елдермен қатынаста байқалмаған өзгеше қулык, жаңа тәсіл көрініп еді. Елшілер тек бір-ақ нәрсеге — елшілік мақсаты туралы сөзге берік боп шықты. Бек айтсын ». Бек — бас елші Құл-Мұхамед. Жасы отызға жаңа келген, қысқа, қияқ мұрт, шоқша сақал, кішкене қыр мұрын, кісіге тік қарайтын өткір, коңыр көзді қара торы кісі. Сөзі ширақ, қимылы шұғыл. Киімі де ықшам. Басында көк мауытымен тысталған үкілі тиін тымақ. Үстіне күзен тон киген. Тігісі өзгеше екен. Қара жон, сары бауыр күзендер табандарын жая, қатар-қатар жабысып тұрғандай. Құйрықтары салбырай тізіліп, киімге соншама әсем пішім береді. Елшінің аяғындағы биік қонышты, көксауыр саптама етік те жарасымды. Ат үстіне оң жамбасына қарай қисая, селқос отырады. Үзеңгісі, ер-тұрманы тегіс алтын шаптырылған, көк ала кежім күміс оқалы, бірақ осының бәрі бектік, біліктілік белгісіндей көз шағылдырмайды. Жас елшіге келісімді кейіп берер белгі ғана сияқты.
Өңі сүйкімді, сөзі ұтымды Құл-Мұхамед үлкен топты бастап келе жатқан елшіден гөрі сейіл-серуенге шыққан ханзадаға, аң аулауға аттанған мырзаға көбірек ұқсайтын. Бірақ өз елінде аса беделді болса керек, қалған тоқсан адам түгелімен соның аузына қарап қалған. Емеурінін қабағынан таниды. Айтқанын қайталатпайды. Тіпті жастары үлкен, тұлғалары да толымды кіші елшілер де Құл-Мұхамедке үйіріліп тұрады екен. Жасқаныштан кұрмет басым. Кіші елшілердің тұрпат-болмысы бас елшіден мүлде бөлек. Бұлардың ішіндегі ең көрнектісі, — мәртебесі үлкені де сол тәрізді, — жасы елулерді қусырып қалған, көкбурыл сақал, ұзын мұртты Шөгел би. Үстіне қасқыр ішік киген. Аяғындағы жасыл сақтиян саптама етіктің әрқайсысы бір пұт тартатындай. Епетейсіз, әрі үлкен. Бидің өзі де суық өңді, денелі кісі. Ат белі майысардай. Сөзге де сараң. Қажет жерінде ғана кеңеске кіреді екен. Одан соңғы елші — жас шамасы қырықтарға келген, сирек сақал-мұртына қылау жаңа түскен, қызыл бет, жазық қабақ, қайратты кісі. Үстіне қара кұлын жакы киген. Құлынның қысқа жалы екі иығы мен қос омырауға, шынтақтан төмен, екі жеңге келтірілген, ал құйрығы — жауырын ортадан төмен салбырап тұр.
Өлі суық болмағанымен, жимы сирек. Атқа отырысы тым мығым—ертоқыммен қоса құйылғандай. Тіпті мойны да бітеу сияқты, оңға, солға бұрылмайды. Бүкіл денесімен бұрылып, кеудесімен қарайтындай. Есімі Бұқа. Бұқа-мерген. Кіші елшілердің үшіншісі — жас жігіт еді. Жиырма бестің ар жақ, бер жағы. Иықты, кеуделі, аңсағай. Көзі үлкен, қасы қою, мұрты қиылған аққұба, әдемі жігіт. Жайдарылығына қарамастан, өңінде әлденендей ызғар, жітілігіне қарамастан, қимылында ауыр салмақ бар. Киімі де ықшам. Үстінде ақ кіспен жұрындалған, өңіріне, жең ұшына көк жібек ою төгілген, күлгін қызғылтым түсті күдері тон, басында тымақ емес, қара ала пұшпақ бөрік. Белін қынаған кәмәр белбеуге жеңіл, бірақ ат бауырын соғардай ұзын қылыш байланған. Тым әуесқой. Қарсы алған мехмандардың бас-аяғына зерттей, жасауыл шыққан атты стрелецтердің түр-тұлғасы, қару-жарағына сынай қарайды. Әскери адам екені көрініп тұр. Бұл жігіттің аты Тобытай батыр екен. Ал төртінші елші әуелде көзге өзгеше көрінбеген.
Мұсылман қауымы жайлаған, әрі көшпенділермен іргелес аймақта тұрып келе жатқан мехмандар оның теріс түймеленген қымбат ішігіне де, қазақ тымағынан өзгешерек, түлкінің құйрығы иығына түскен бөркіне де назар аудара қоймаған. Өзгешелігін жүре келе аңдады. Киімінен емес. Қоналқада көрген, төбесіндегі бос жіберілген айдарынан да емес. Бас елшінің өзінің жауырын ортаға түскен, ұшы косылып, көк шәйі таспамен түйілген қос өрім тұлымы бар. Қызметшілер болмаса, қалған кіші елшілер мен кеңесшілер қауымы түгелдей дерлік нысаналы: мұсылман рәсіміне түскен тақырбастардан гөрі ата салтын бұза қоймаған қос өрім, үш өрім тұлымдылар мен бітеу өрілген айдарлылар көбірек. Түрінен. Басқа елшілердін көз қиықтары түзу болса, мұның көзі қиғаш. Қабағы да бітік. Мұрны тәмпіштеу, беті де жалпағырақ көрінді. Дондұқ тайшы осы екен. Қалмақ. Мехмандар бажайлай келе, елшілік құрамында Дондұқ тайшыдан басқа тағы да үш-төрт қалмақ барын аңдады. Бірақ ешқайсысымен жанасып, сөйлесе алмаған. Қатардағы кеңесші қалмақтар ноғай-татар-қазақ тілінің өзіне ( мехмандар, әрине, қазақ тілін қазақ арасында үйренбегенімен, одан айырмасы аз ноғай тіліне де, айырмасы біраз татар тіліне де жетік еді ) түсінбеген.
Ал тіл білетін Дондұқ бұған қабағының астынан қарап, пысқырына дүңк еткен: « Сен — бас уәзір емес »! Бәрі бір жерден шықты. Үлкені де, кішісі де ақ патшаның өзімен, бері дегенде бас уәзірмен ғана сөйлеспек. Қазандағы воевода қалыптасқан рәсім жөнімен өзі шықпай, арнайы бөлінген кісілері арқылы жақсы қабыл алды. Әуелі Нижний Новгородқа хабаршы жіберіп, ізінше елшілердің өзін ары асырған. Елшілер тобы жаңа мехмандар бастаған арнайы өкілдер, қаншама қосшы, қарулы әскермен Нижний Новгородқа жеткенше, шеру жайынан Муром, Муромға жеткенше Рязань, одан Коломна, ақыры Москва хабарланған. Әр қала сайын алдынан нан, тұзбен арнайы топ қарсы алған, жаңа мехмандар, жаңа қосшы, жаңа жасақпен бөгелмей алға жылжыған елшілер Коломнада көбірек аялдап қалған. Арада апта өткенде Посольский приказдан жаңа жарлық келді, Москва бейтаныс халықтың беймәлім мақсатпен келе жатқан белгісіз елшілерін қарсы алуға әзір деген.
Орыс жерінің шегі — Самараға мамырдың аяғында жеткен қазақ елшілері арада жеті айға жуық уақыт өткенде, желтоқсанның бел ортасында, қызыл шұнақ аязы бет қарыған, аппақ кары көз шағылдырған ашық күндердің бірінде жол мұраты — ескі ерлік жырында айтылатын мұнарасы биік Мәскеудің қарасын көріп еді. Жеті айлық емес, тіпті жеті жылдық емес, жетпіс жылдық, тағы бір, және бір жетпіс жылдық қашықтықты артта қалдырған. XI тарау « ХОШ КЕЛДІҢДЕР! » Тізбектеле шұбырған нөпірлі шерудің басы орыс жеріне енгеннен бері, қалмай канжығаласып, жансыз, бірақ үйреншікті серік болған қысқы орманнан шығып, астана шаһардың аумағы ат шаптырым, нор байтақ сұлбасы көрінгенде бас елшімен қатар келе жатқан коломналық мехмандар бұдан ары жүруге болмайтынын, кідіру керегін ескертіп еді. Коломнадан шыққаннан соңғы жылжуынан тұруы, тоқтауынан қонуы көп мимырт жүрістен, әсіресе алтын мұнаралы ғибадатханалары бар елді мекендер көбейгеннен бергі айналып өткен, киғаш салған қашыртқы қақпақылдан жалықты ма, әлде бар зейіні алдындағы тұманыта көгеріп жатқан байтақ шаһарға ауды ма, Құл-Мұхамед ат басын тарта қоймады.
Өкімет өкілдерінің айлар бойғы, апталар бойғы, үнемі шарасыз халге түсіретін, майда тілмен айтылса да жарлықтан ауыр өтініш, тілектері әбден титықтатса керек, Шөгел би тебіне қамшыланып, алға көлденеңдей тұра қалған мехмандарды атымен қоса тапап кете жаздады. Ал жол бойы қыздай болып келген Тобытай батыр мен неге болсын үнсіз көне берген Дондұқ тайшы кенет әдеп, рәсім атаулыны ұмытып, бұғалығы үзілген асаудай, қиқулай айқайласып, омбылай орғыған аттарына қамшы үстіне қамшы басып, бір жақ бүйірдегі дөңеске қарай шапқан. Арттағы жұрт та тиегі ағытылғандай гуілдесіп кетті. Қатарларын бұзып кимелей, ентелей алға ұмтылған. Мехмандар қасындағы кісілермен бірге көптің алдын орап, аптыға сөйлеп, бас елшіге, басқа елшілерге бұдан ары жүруге болмайтынын, тоқтау керегін, күту керегін, тоқтамаса, күтпесе, шатақ шығатынын... ақырында шатақтың салмғы елшілерге емес, мына өздеріне тиетінін, басы кететінін... айтып, жыларман болып, әрең тоқтатты. Мехмандар бас елшімен түсініскен соң, абыр-дабыр қалған жұрт та икемге тез көніп, қайтадан үйрнншікті орындарын тапқан. Алайда бұл жолғы күтіс ұзаққа созылмады. Ет пісірім уақыт өтер-өтпесте мана мехмандар алға оздырған хабаршы қайтып оралды. Жылжуға болады деген.
Тағы бір сүт пісірімде байтақ шаһарға барып тірелетін қасқа жолдың ұшығынан қалың шеру көрінген. Елшілер тобы қалыпты қатарларын түзеді. Ең алда — бас елші. Содан соң кіші елшілер. Одан ары кеңесшілер, ең сонында — қалған жұрт. Москвалық мехмандар жал-құйрығы сүзілген, өне бойын шылдыраған қоңырау, сыңғырағын күміс шынжыр жапқан, кежімі шашақты ақбоз атқа мінген екен. Екі жақ қапталында үзеңгі сүзе қос күренді кіші мехмандар мен тілмаш келеді. Соңында өңшең қызыл киінген жүз қаралы стрелец. Артында — шұбырған топ: қосар ат жетектеген, салт шана айдаған қосшылар. Мәскеулік мехмандар оқ бойы шамаға келгенде жол үстіндегі толып жатқан қарсы алулар, сансыз қоналқалар нәтижесінде орыс патшалығының дәстүр-салтын біршама танып қалған Кұл-Мұхамед қарсы жүрді. Шылбыр бойындай қалғанда екеуі де тоқтаған. Рәсімнің ең кіді, тайғақ тұсы да осы арадан басталады. Құл-Мұхамед аттан түсе қоймады. Қарсы алып тұрған, әрине, үлкен бек. Бірақ ол — ақ патшаның өзі емес, қызметшісі. Құл-Мұхамед те өз елінің үлкен бегі. Және ауыл арасында жүрген бек емес. Арнайы сапармен келген елші. Ел өкілі. Аттан, әрине, түсу қажет.
Ақ патшаның құрметі үшін. Бірақ орыс бегінен бұрын табаны жерге тимеуі керек. Қаба сақал қарт мехмандар — талай елшіні қарсы алған, тәжірибелі кісі еді. Өз патшасының абыройы үшін, алыстан келген бейтаныс халықтың елшісін қалайда бұрын түсіруге тиіс. Қу азиаттың өз бетімен қозғала қоймасын байқады да, айла жасады. Аяғын үзеңгіден шығарып, аттан түсе бергендей ыңғай танытқан. Елші де лып етті. Бірақ мехмандар ат үстінде қала берген. Ал жас елші қулықты сәл кеш аңдағанымен, қолы ат жалынан, екінші аяғы үзеңгіден босамаған еді. Биік өкшелі саптама етігі жерге тиер-тимес қалыпта, ат қабырғасына асылып, тұрып қалды. Бұдан да ары бөгелу — әдепсіздікке саяды. Мехмандар асықпай аттан түскен. Екі жақтың да аяғы мұздық қар үстіне бір шамада тиді. Өстіп, қарсы алудың ең бір ауыр сәті екі жақ үшін де абыроймен өтті. Мехмандар басындағы төбесі ақ атласпен тысталған сусар бөркін, елші — үкілі тиын тымағын бір мезгілде алды. Мехмандардың шашы қысқа қиылған жирен бурыл басында оқалы телпек қалды, елшінің қап-қара қос тұлымды, тақыр төбелі басында оюлы тақия қалды.
Екеуі бір-бір аттап, қарама-қарсы тоқтады: Әуелгі сөз жөні — мехмандарға тиесілі еді. Бас мехмандар бас елшімен қол алысып амандасқан. Көрісу рәсімі осымен бітті. Бірақ бар рәсім бітпеген. Енді атқа міну бар. Әдетте, атқа ерте қонған жақ кішірейіп қалады деп саналатын. Мүмкіндігінше кешірек, асықпай міну керек. Бұл жағынан бейхабар Құл-Мұхамед алғашқы, Қазандағы ма, Самарадағы ма, қарсы алулардың бірінде өзінен жасы үлкен мехмандарды сыйлап, бұрын аттандырам деп ренжітіп алған. Содан бері жаңылмас жол тапқан. Бұрын да емес, кейін де емес. Қайтсе де бір уақытта. Бұл жолы да сөйтті. Қартаң, толық мехмандар ақ арғымағына ырсылдап, әлде шын, әлде жорта, әрең мініп жатқанда үзеңгіге шығып, бірақ ерге қонбай, бөгеліп тұрған. Ақыры, бір мезгілдё отырды. Орыс рәсімінде астанаға кірерде жаңа ат тартылатын; Құл-Мұхамед те патша ағзамның өзінің ақырынан шыққан, кежімді, қоңыраулы, күмісті кекілі жез түтікпен шоқталып, қырғауылдың қауырсынымен әшекейленген, құйрығы сүзілген ақ айғырға мінген еді. Енді кім қай жақта жүруі керек дейтін кесел бар.
Батыс елшілерін қарсы алғанда орыс мехмандарын ең қатты қинайтын, әрі кикілжіңі көбі — осы рәсім. Кім оң жақта жүрсе — сол құрметті. Бәсекелес серігіңнің сол жағында қалған екенсің — патшаңның абыройы түскені, ана патшадан өз патшаң төмен екенін мойындағаның. Кейде елші мен мехмандар тәжікелесіп, бірінің оңына екіншісі шығып, одан қайта алмасып, сағат бойы дауды шеше алмайтын. Ақыры, батыстың ерекше даукес елшілерінің бірі орнынан жылжымай тұрып алған бір оқиғадан соң, бұған да амал табылғандай көрінген. Бас елші екі мехмандардың ортасында жүруге тиіс. Әйткенмен, мұның да шатағы бар еді. Елші — өзінің сол жағында екі мехмандардың үлкенінің жүргенін қалайды. Ал бас мехмандар — ол жаққа кіші мехмандар шығып, өзінің қайткенде де оң қанжығада — құрметтірек орында болуын тәуір көреді. Қазақ елшісін қабылдау кезінде бұл шатақ тіпті оңай шешілді. Қазақ үшін сол жақта жүру құрметті. Мұның құрметті орнына, әрине, мехмандар таласпайды, оған керегі — оң жақ. Сөйтіп, мехмандар қаншама жұрт иесі ақ патшаның, ал елші — қазақ-қалмақ ханының абыройына шаң жуытпаған. Екеуі де риза болды. Біріне бірі. Өздеріне өздері.
Қарулы атты стрелецтер төрт-төрттен сап түзеп, алға түскен. Арқан бойы кейінде қатарласа тізгін қағысып, бас елші мен бас мехмандар келеді. Олардан соң, бір қапталда кіші мехмандар, бір қапталда татар тілмаш, тегіс жаңа ат мінген төрт кіші елші келеді. Қалған кеңесшілер де тиісінше құрметтеліп, түгел көлік ауыстырған. Мәртебесі жоғары, жасы үлкендерге ат тиді, одан кейінгілері мақпал тыс, аю төсенішті астау шаналарға отырды. Ең артта тоғанақ, сағанақтарымен қаздай тізіліп, қызметшілер тобы келеді. Шеру баяу жылжып, қала қақпасына жақындады. Қақпаның қарсы алдында екі қатар болып түзем құрған жаяу стрелецтер көрінді. Жүзі ерекше ұзын, аппақ айбалталарының үшкіл сабын қарға қадай ұстап, мылтықтарын иығына асып, қимылсыз тұр. Ұзын саны төрт мың болып қалар деп шамалады Құл-Мұхамед. Ал ішке енген соң, көше бойындағы, орам-орам болып тұрған, бұрын соңды жан адам естімеген Казатская Ордадан келген елшілерді тамашалауға жиналған халықтың есебіне жете алмады. Қазақ елшілері Москваға Яуза қақпасынан келіп кірген еді. Әуелі Топырақ-шаһарды басып өтті. Тағы бір қамал, тағы бір қақпа. Ақ-шаһар. Одан да өтті. Тағы қамал, тағы қақпа.
Бұл — Шарбақ-шаһар. Құл-Мұхамед, әрине, қаланың қай шеңбері қалай және неге аталатынын білген жоқ. Топырақ та, шарбақ та көрінбейді. Биік ағаш үйлер. Сәнді тас ғимараттар. Қылқа мойын, алтын мұнаралы ғибадатханалар. Жыпырлаған халық. Және... бүкіл жол бойғы сияқты, мұнда да арам ниетті, жат пейілді бұзық жұртқа ұшыраспаған. Адам. Кәдімгі адам. Өздеріндей. Құданың құдіреті күшті ғой... * * * Қазақ елшілері Шарбақ-шаһар — Китай-городтың қақ ортасындағы, Елшілер сарайы аталатын екі қабат, сәнді ғимаратқа келіп түсті. Жалпы пошымы етегі өшірілген абақ таңбаға ұқсас сарайдың сол жақ қанаты тұтасымен соларға берілген. Едендеріне киіз төселген, есіктері қатарлас, қарама-қарсы, біріне бірі ұқсас үлкенді-кішілі бөлмелерге мәртебелілері екі-үшеуден, одан соңғылары төртеу-бесеуден, ең ақырында қосшылар топ-тобымен орналасып болар-болмаста тілмаш кешкі ас келе жатқанын хабарлаған. Бірінің соңынан бірі шұбыра, қаздай тізілген, қолдарына үлкен-үлкен табақ ұстаған отыз қаралы қызметші ашығып отырған меймандарға екеу ара, үшеу ара тартқан тағамның басы — қуырылған құс еті екен де, аяғы — тұздықталған қоян екен. Исі бозаға ұқсас, әлденендей жеміс дәмі бар сусын да жақсы ішілді.
Жұрт аз-маз талғажау тапқан соң, елшілер жуынып-шайыну жайын сұрап еді. Тілмаш әуелде таңырқаған, содан соң, атына мініп, әлдеқайда барып келді де, қазір монша жағылатынын айтты. Орыс моншасымен таныстық Самарада басталған. Бәрі де арып-аршып кеткен екен. Әйтеуір жол ұшығына жеттік қой, енді жұмыс та жеңілдер, іс те оңалар деген жадыраңқы кейіпте. Шаршап келген елшілер кеш жаңа батса да, өздеріне берілген төсеніш үстінде тондарын жамылып, айқыш-ұйқыш жығылған қалыптары алаңсыз қорылға басты. Құл-Мұхамед пен Тобытай ғана ояу еді. Түскен мекенжайын, көршіде, оң қанатта кімдер барын, тағы басқа қажетті жағдаяттар жөнін барламақ болған. Төңірек тегіс күзетте екен. Айбалталы стрелецтер. Біразы сарай қақпасының аузында, біразы сыртқы биік дуал, кең дарбаза түбінде. Күзет ыңғайынан оң жақ қанатта да әлдекімдер, — әрине олар да елші, — бары байқалады. Мана, бұларды орналастырған кезде мехмандар, одан соң кетер алдында тілмаш та қатты ескерткен. Сыртқа шығуға рұқсат жоқ. Ешкіммен қатынасуға болмайды. Бұларға да ешкім келуге тиіс емес. Әрине, арнайы бөлінген үкімет өкілдерінен басқа. Он төртінен толған ай сүттей жарық.
Айбалталары күмістей жарқыраған, етектері шұбатылған стрелецтердің тапалған, мұздақ қар үстіне қиялай түскен көлеңкелері де тірі сияқты. Таяу маңдағы биік үйлердің төбелері ақ бәтеспен қапталғандай, ал көлеңке беттері үңірейе қарауытады. Әлдеқайдан үрген иттердің даусы жаңғырығып, қарлығып шығады. Артта, қорада аттардың пысқырғаны, оқырана жер тебінгені естіледі. Бүкіл қала мүлгіп, ұйқыға кеткен. Бағы басында. Бары бойында. Құдіретті құдай күш-қуат қана емес игілік, жақсылық атаулыны да тегіс осы жұрттың үстіне үйе салғандай. Белгісіз ел, бейтаныс шаһарда өзін соншалық жалғыз, жат сезінген Құл-Мұхамед арттағы халқы мойнына артқан міндет салмағын жаңа ғана толық түйсінгендей. Суықтан ба, өне бойы тітіркеніп кетті. Тобытай мыс шамдалға орнатылған балауыз майшам өшірілісімен-ақ қамсыз ұйқыға кірісті. Ал бойын жүз түрлі сезім құрсаған Құл-Мұхамед көпке дейін көз іле алмап еді. Ертемен жеткен бас мехмандар, қасында кіші мехмандар, тілмаш және шолақ шапан, шошақ бөрік киген жас жігіт бар, амандық-саулықтан соң, елшілерге күнделікті тиесілі азық-түлік, қажет жабдықтар жайын хабарлаған. Өзінің күн сайын келіп тұратынын айтқан. Шынында да күн құрғатпай келеді. Кейде ертемен бір, түсте бір, кешке бір қатынайды.
Кейде түсті кешке жалғап ұзақ отырады. Әңгімеге құмар. Бейсауат кеңестен тартынбайды. Ал елшілер үшін ең мәнді мәселе — ақ патша қашан қабылдайды, алдын ала бас уәзірмен кездесуге мүмкіндік бар ма — ұүл турасында қашырта сөйлейді. Сауалға жомарт, жауапқа сараң. Тым әуесқой, мөлшерден тыс көп білуге тырысады. Бас елішінің Қазақ Ордасының ханымен жақындығы, туыстығы бар ма. Кіші елшілердің өзара қатынасы қаншалық. Қайсысы бас елшімен туыс, қайсысы ханға жақын. Соңғы қырық кеңесшінің міндеті не. Елшіліктің құқығы қаншалық, мақсаты қандай. Қазақ Ордасының қазіргі хал-ахуалы, көршілерімен қатынасы... Сұрамайтыны жоқ. Құл-Мұхамед те қашырта сөйленді. Тайғанақтай шығар жол калмағанда турасына көшеді. Ақ патшаның өзімен ғана сөйлесеміз! » Қарсы сауалдар қояды. Дүмбілез, екі ұшты жауаптар алады. Әйткенмен, Посольский приказдың нұсқауын орындаған мехмандар да, жүктелген міндет үддесінен ауытқымаған бас елші де өздеріне қажетті біраз мағлұмат алған. Құл-Мұхамедтің аңдағаны: қазақ елшілігі — елеусіз оқиға емес, сый-сияпат тегіннен тегін жасалмайды, орыс бектері де елшілік мақсатын білуге бостан-босқа құмартпауға тиіс.
Содан соң — хан інісі тірі, атақ-абыройсыз да болмаса керек, мехмандар өзінің ойқастай сөйлеген сөздерінің бірінде: « Жалғыз ханзаданың жайымен осыншама көп кісі жүрмесе де болар еді ғой. Авраз-Магмет татар царевичтерінің арасында ерекше бағаланады, төрт құбыласы түгел, қайта қоймас... » деп қалған. Тағы бір білгені — сарайдың екінші қанатында қызылбас елшілері жатыр: бұрын келген, әлі қабылданбаған, яғни, қазақ елшілігінің де мерзімді кезегі алда; оның үстіне алыс Мәскеуде басқа емес, қызылбас елшілерімен ұшырасу — жақсы жоралғы, неше жылдан бері сына таппай, хабар алмаса алмай отырған жұрт өкілдерімен ұғынысса, келісімге келсе алдағы ұлы істің мұратқа жетуі жолындағы қажетті шаралардың бірі жүзеге аспақ! Тек ретін ұтып кездесу, тілдесу керек... Мехмандардың аңдағаны: бұл — тегін келіс емес: бас елші хан інісі туралы тіс жармайды, елшілік мақсаты царевич жайымен ғана шектелмейтін сияқты, ойларында басқа, маңыздырақ бірдеңе бар, онысы — дау ма, жанжал ма, әлде сауда-саттық келісімі ме — біліп болмады.
Тағы бір түйгені — ханның үкімі күшті, мына елшілердің ішінде жақын туысы жоқ, бұлар да, қандас бір халық демесе, өзара ағайын емес және бәрі де, орысша айтқанда, белгілі бір уезд, болыстардың басты адамдары, келіп отырған елшіліктің құрамында Қазақ Ордасына кіретін барлық тайпаның, барлық аймақтың өкілі бар көрінеді! Мехмандар бұл жағына Посольский приказдың айрықша назарын аударған. Посольский приказ қанша тапсырғанмен, көпті көрген әккі мехмандардың көзі жетпеген екі мәселе қалып еді. Мұның біріншісі — қазақ пен қалмақтың ара қатынасы, екіншісі — қазақ елшілігіне қызылбас елшілігінің қажет болу себебі. Приказдағы қағаз кемірген білгір « көртышқандардың » айтуынша, Қазақ Ордасы мен Қызылбас шахының жері шектеспейді, араласпақ түгілі, қатынаса алмауға тиіс, екі орта — Бұхаралық Абдолла ханның билігінде. Сондай-ақ, діндері бөлек, өзара үнемі жауласып келген қалмақ пен қазақ қалай тату бола қалды. Тәуекелдің өзін қазақ-қалмақ ханы атауы қаншалық дәрежеде орынды, қазақпен бірлік тапқан — бар қалмақ па, әлде оның бір бөлігі ғана ма деген тәрізді, шатағы мол сауалдардың барлығы да күңгірт қалды.
Екі арадағы әцгіменің созылыңқырап кетуі, шынын айтқанда, әлі басталмауына Посольский приказ атынан қазақ елшілігінің ісін жүргізу тапсырылған дьяк Евлампий Вылузгин де кінәлі еді. Думный дьяк пен конюший бояриннің арасының суысуы туралы әңгіме шыққаннан бері өзін еркінірек сезіне бастаған Вылузгин көп шаруаны өзінше жүргізген және қолға түскен мағлұматтардың біразын Андрей Щелкаловқа хабарламаған. Жиырма төрт жыл бойы Россияның сыртқы саясатын басқарған думный дьякты жүзі жылы болғанымен тепкіні қатты Борис Годунов ұшырып түсірсе, орнына он бес жылдық жұмыс тәжірибесі бар Евлампий Вылузгин сайланбасына кім кепіл! Конюший бояриннің өзімен екі рет жасырын жүздесуі, Щелкаловтың абыройын көтере қоймайтын мағлұматтар алуы осының жоралғысы емес пе екен? Өзін думный дьяк дәрежесінде көре бастаған Вылузгин қазақ елшілерін қабылдау жөніне қатысты қағаздарды асықтыра қоймаған. Бұл кезде бейтаныс өлкедегі жол азабынан біржола құтылған, қашан жетерін, қалай қабылданарын білмеген күпті көңілден біршама арылған қазақ елшілері әбден тыныққан. Тез торалып еді. Тұрмыстары жаман емес.
Күнде ертемен келетін қарт мехмандар бас киімін алып тұрып, патша ағзамның барлық атақ-дәрежесін, билігіндегі уәлаяттарын, бодан жұрттарын түгел тізіп өтеді де ұлы мәртебелі тақсырдың атынан елшілерге азыққа, басқадай қажетке жіберілген сый-сияпатты бас-басына түгендеп, атап шығады: 3 өгізше; 10 қой; 1 құр; 4 қаз; 9 үйрек; 31 тауық; 45 таба бидай наны; 45 таба көкнайза наны; 4 қадақ тон май ( сиырдікі ) 8 қадақ бал; 2 қадақ тұз; 135 жұмыртқа; 1 шелек кілегей; 1 пұт ұн; ½ пұт бидай жарма; ½ пұт бұршақ; ¼ шелек сіркесу. Атадан қалған борышының төлеуін өтегендей, өз қолынан санап береді. Беліне салақтатып жез сауыт, қауырсын қалам салынған ағаш түтік байлаған хатшы жаңағы айтылғанның бәрін шұбатылған ұзын қағазға тап-тұп түсіріп отырады. Бас мехмандар салбыраған мұртын ширатып, ұзын, бурыл сақалын салалап алады да, борыш тізімін ары қарай жалғастырады: 12 балауыз май шам; 24 тоң май шам; 7 арба отын; 15 кәтке сұлы; 8 арба шөп; 4 арба сабан.
Және алғашқы күндерде бұған қоса: 2 шелек бояр шарабы; 12 шелек бал шарап; 25 шелек жай шарап берілетін. Көрмеген елдің сыйлы асы ғой деп дәм татысқан. Құл-Мұхамедке ұнап еді. Алланы аузынан тастамайтын Шөгел бек болмаса, Бұқа-мерген мен Тобытай батырға да ұнаған. Ал Дондұқ тайшы түн асқан қымыдың екі тегенесін ішкендей мас болып еді. Бақса, Дондұқтың дәрежесіне біраз адам бұрынырақ жетіп үлгеріпті. Әсіресе атшы, қосшы, қызметшілер жағы. Өте көңілді болған. Келесі күні үлкен елші, — кіші елшілердің келісімі бойынша, — қай шарапты да алудан бас тартқан. Патша сыйын қайыруға болмайды деген соң, мехмандарға салмақ салған, біздің халық — тентек, шын масайса, мына сарайды шағып тастайды, кінәлі — өзің боласың деп. Бояр шарабы, бал шарап, жай шараптар шанаға тиелген күйі кері аттанған. Содан бері көзге түспейді, бірақ үнемі тізімде жүреді. Орыстың дастарқаны кең. Бірақ патшасының ығы қиын, бектерінің тілі қиын екен. Ал арада жүрген кісілердің шырғалаңы тіпті көп көрінді. Елшілердің іші пыса бастаған. Дала бетін көрмей, саржамбас болып жата бергеннен ішқұста болуға айналған.
XII тарау АНДРЕЙ ЩЕЛКАЛОВТЫҢ АҚЫРҒЫ ІСІ Көрші қонған қызылбастар да патша ағзамның алдынан өтіпті деген сыбыс естілгенде Құл-Мұхамед мехмандарға реніш айтты. Ай бойы араласты. Аңдыса сөйлессе де арыла сөйлеспеген, біршама білісіп, бойы үйренген мехмандар елшілердің жағдайын, көңіл күйін нық таныды. Күндегіше көміліп отыра бермей, шанасына міне сала Посольский приказға жөнелген. Соңғы кездерде тым іріленіп кеткен дьяк Евлампий Вылузгин аса маңызды жұмыс үстінде екен. Шведтермен арадағы келіссөздерге байланысты іс қағаздарының жас подьячийлер көшірген жаңа орамасын тексеріп, жеке парақтар желімденіп жалғасқан тұстарға иректеп қол қойып жатыр. Кеңсе ісінде салғырттыққа, құнды документтердің суық қол тиіп, бұрмалануына жол қалмауға тиіс. Посольский приказды, яғни, мемлекеттің бүкіл саясатын ұстап тұрған кім? Әрине, мына біз!.. Дьяктың қабыршақ-қабыршақ арық, кекірейген мойнынан, қайшыласа бір нүктеге қадалған, сәл-пәл шапыраш көзінен, омырауына тірелген теке сақалынан, тіпті қағазды шұқып тесуге әзірленгендей, тіпе-тік ұсталған қауырсын қаламынан осы сөздерді, тек осы сөздерді ғана оқуға болар еді. Мехмандар дьяктың үлкен адам екенін бар жүйке-тамырымен сезіне тұрып, жасқана тіл қатты. Бірақ айтар сөзін жұтпаған.
Қазақ елшілерінің төзімі таусылғанын, соңғы күндері, тіпті тәбеттеріне дейін төмендегенін, кеше үш өгізшенің біреуі, он қойдың екеуі сойылмай қалғанына дейін, жеткізе айтты. Дьяк маңызды ісінен бас көтере қоймады. Мұнысы рас еді. Қазақ — швед емес. Швед корольдігі — Қазақ Ордасы емес. Орыстың — неміс емесі сияқты ақиқат. Мехмандар бұл ақиқатты мойындап, үндей алмай қалып еді. Қарт мехмандардың шекесі тыз ете түсті. Патшаға сый дейді. Өзі сый дәметіп отыр, малғұн. Ақ патшаның қабылдауына жету үшін саған — сол патшаның қызметкері, посольский дьяк Евлампий Вылузгинге азиаттар мынандай сый тартады деп қалай айтпақ. Мехмандардың байқауынша, мына қазақтар басқа азиаттарға мүлде ұқсамайды. Бұрын мұндай жағдайларда сый-сияпаттың астында қалушы еді. Ал мыналар... сараң дейін десе, сараңға ұқсамайды, бірақ тәбәрік жағына жоқ. Және бұлаң құйрыққа салмай, көбіне турасын айтады. Енді соларға барып, өзіне алмаған сыйды мына « көртышқан » үшін сұрауы керек пе! Әрине өз құнын арттыру үшін айтқаны. Шын болуы да ғажап емес. Дьяк жөткіріне күлді. Рас айтады. Олар — қызылбастар. Түрік емес. Лях емес.
Мехмандар қымбат бірдеңесін жоғалтқандай, жүні жығылып, салбырап қайтты. Бірақ Елшілер сарайының дарбазасына жете бере өзінің қалыпты түрін тапқан Елшілердің өзіне де нық жауап берді. Өтірік жауап. Қабылдайды. Сендерден бес күн бұрын түскен қызылбастар кеше ғана қабылданды. Бір-екі күнде... Бірақ бұл өтірік — алдау ниетінен тумап еді. Мехмандарда да бала-шаға бар. Күнкөріс керек, анау-мынау керек. Оның үстіне мехмандар — патша қызметіндегі, жауапты кісі. Әйткенмен, ол да адам еді. Және табиғатында жаман адам емес-ті. Басқа ортада туып, басқа жағдайда өссе, тіпті жақсылардың санатында жүрер еді. Сондықтан да өтірік айтты. Көңіл үшін айтқан. Дәл сол күні, батыс жұрттарының тілімен айтканда мемлекеттік канцлер, қазіргі біздің тілімізге көшіргенде сыртқы істер министрі, думный дьяк Андрей Щелкалов өзінің ежелгі досы, кейінгі кездерде қабағы бұзылмағанмен, қылығы өзгерген царский слуга и конюший боярин — бас уәзір Борис Годуновтан оңбай ұтылған. Кімнің қайда, қалай түшкіретініне дейін алдын ала біліп отыратын Борис Федорович оқыстан: « Қазақ Ордасының елшілері не болды? » деп сұраған. Сырғақ сөз.
Патша ағзамның қабылдауын күтіп жатыр ма, конюший бояринмен кездесуді күтіп жатыр ма, жоқ, Посольский приказдың шешімін күтіп жатыр ма... бәріне келеді. Білгендіктен емес, білгірліктен, ой-жотамен болса да дұрыс жауап берген: « Анау-мынау ұсак-түйек. Содан соң… — Думный дьяк зорлана жымиған, — « ахр салям иля вя янгил хядия иля » ( * ауыр сәлем һәм жеңіл сыймен - татарша ) келіпті, өздері үшін аса маңызды бір шаруасы бар сияқты ». Әрине, Посольский приказдың бүлдірген ештеңесі жоқ. Елшілер келеді. Ақ патшаның нанын жеп, айлап жатады. Қазақтардан бұрын келген қызылбастар кеше ғана қабылданды. Яғни... не Борис бұған беймәлім бірдеңені біліп қалған. Немесе, жоқты сылтау етіп ( « Қызылбастар кеше ғана қабылданды ғой! » — « Қызылбас — жылда келетін қызылбас. Ал мынау — бұрын болмаған елші! » Борис дәл осылай жауап беретін еді. Әйтпесе, екеуі де. Әрі бұған беймәлім бірдеңені сезеді, әрі... Солай! Бірақ іркілмеген. Мен бұл істі дьяк Евлампий Вылузгинге тапсырып едім. Өте іскер адам. Тиянақты, байсалды.
Бар шаруаны тындырып қойған болуға тиіс... » Ал бәлем! Думный дьяктың астынан ор қазатын сайтан... « Иә... Шаруа көп. Білем, қатты шаршап жүрсің... — деген еңсегей, иықты Годунов қауға сақалы қалған денесіне парапар, толық, келбетті думный дьякты қақпақыл ойнағандай. Биязы жымиғанда қоңыр көздері от ұшқындап, жарқ ете түсті. Андрей Щелкаловтың өне бойы мұздап кеткен. Годунов өзінің ескі досының иығына қол салды. Андрей Щелкалов өз қарауындағы дьяктарды ойша түстей бастады. Евлампий Вылузгинді айтып тұрған жоқ, әрине. Ақымақ. Иван Дорофеев... тым кәрі. Андрей Иванов... жоқ, ол Романовтармен ілік-шатыс. Иван... Иван… жаңа ғана келді. Иван Андреев... тфу! Баяғыда өліп қалып еді ғой... Кенет Борис Годунов қарқылдап күлді: « Маған сенбейсің, Яковлевич!.. Бойын тез жиған. Бес, он емес, тура жиырма төрт жыл бойы Русияның сыртқы саясатының тетігін берік ұстапты. Патша сарайын талай қиын-қыстаудан өткізді. Талай абыройға жеткізді. Бористің осыншама күшеюіне жағдай туғызған да өзі еді. Енді міне... Бұдан ары еркін қимылдамақ.
Қолдаушыдан қолбайлаушыға айналған досы өз еркімен, абырой-атақпен Посольский приказдан кетпек. Көлденең жұрт конюший бояринді жақсылықты жамандықпен өтеді, жақынын жарға жықты деп кінәлей алмайды: досының туған інісін думный дьяк қойып отыр... Иә. Бұған да тәуба. Өзінен бұрынғы думный дьяк Висковатый қандай беделді еді. Ақыры… басы балтада кетті. Андрей Щелкалов — әңгіме тетігі жеке адамдарға емес, ел өміріне тірелгенде қашанда өз мүддесін мемлекет мүддесіне бағындырып үйренген, шын мәнісіндегі ірі қайраткер еді. Мойнындағы міндетін ақырына дейін адал аткаруға бекінді. Басқаша болуы мүмкін де емес. Тақта кім отырмаған. Приказда кім үкім құрмаған. Бәрі кетті. Талайлар келеді. Олар да кетеді. Ал Русия — мәңгілік!.. Қолма-қол Қазақ Ордасының ханзадасын іздестірген. Қателеспепті. Шарбақ-шаһардың іргесінде, Москва өзенінің жағасында, Ноғай керуен сарайында жатыр. Жаңа ғана түсіпті. Әрине, шақыртып алған Бористің өзі. Жалғыз Ораз-Мұхамедті шақыртпаған. Орыс қызметіндегі атақты « татар » ханзадалары түгел жиналыпты. Бежецкий Верхтан Махметқұл келіпті. Юрьевецтен — Арслан-Әли, Романован Шихым жеткен. Бұл — қабылдау болады деген сөз. Жоғары дәрежеде. Және ұзамай.
Қазақ ханзадасы туралы тапсырма алмаған, бірақ баска тапсырмаларды жарытып орындамаған алаяқ дьяк Евлампий Вылузгин бүкіл Посольский приказдың алдында сөгіс естіді. Және думный дьяк құдыретті конюший бояриннің атын атай сөйлеген. Борис Годуновқа ғана тісінен шығарған әуелгі, ешкімге айтып үлгермеген, қастерлеп сақтап отырған одан соңғы, қайткенде де Щелкаловқа белгісіз болуға тиіс мәнді-мәнсіз деректерінің бәрі далада қалды. Посольский приказ құрылғаннан бергі, тіпті Иван Васильевич патшаның әкесінің әкесінен бергі, одан да арғы ресми қағаз атаулы сақталған қоймаға жіберілді. Не бар, не жоғын анықтау керек. Тозған, жыртылған орам атаулыны жөнге келтіру, ананы, мынаны, пәленді, түгенді есепке алу, барлық жәшіктерді номерлеу, жіктеу, тағы, тағы, тағы басқа, және басқа маңызды жұмыстарды жүзеге асыру қажет. Қасына өзіне тәуелді екі подьячийдің біреуін ғана, онда да, сауатты болғанымен берекесізін қосқан. Ай емес, апта емес, жарты жыл, бір жылдық шаруа. Жатсын сонда шаң қауып. Қазақ елшілерінің ісін өзінің інісі дьяк Василий Щелкаловқа жүктеді.
Ертеңіне патша сарайына, құдай емес, құдайдан былай емес, жарамсақ жұрт тасада: « Біз үшін патша ағзам — өзіңсің; айтсаң болды — орнына келеді », — деп сөйлейтін, шын патша болуы үшін қолына скипетр мен держава ұстап, басына Мономах бөркін киюі ғана қалған Борис Годуновтың ғұзырына барды. Әуелі конюший боярин тапсырған ең соңғы шаруа — қазақ елшілігін қабылдау мәселесі ұлы мәртебелі жарлыққа ғана қарап тұрғанын мәлімдеген. Содан соң өзімсіне отырып, салмақ арта сөйлеген: « Феодорыч, менде бұрынғы денсаулық жоқ, жұмыс жайы өте қиын, босатсаң », — деген. Борис назарын төмен салып, ризашылықпен жымиды. Бес-он күннен соң ба, бір-екі айдан соң ба, сәтті бітімге қол қойылуға тиіс. Андрей Щелкалов қалқиып іс басында жүрсе, Борис бар жақсылық — менен дей алмайды. Онысы рас еді. Бористің досы болу — үлкен бақыт. Ал қырына алса... думный дьяк Андрей Щелкаловтан атақ-абыройы да зор, ата-тегі де мықты талай боярдың сүйегі қурап қалды. XIII тарау АЛТЫН САРАЙ Ұлы көріс, тілмаш айтқандай « көрәш » күні тағайындалғанын мехмандар салтанатты кейіппен хабарлаған. Қалған қырық кісіні қалдыруға болмайтын көрінеді.
Әнеукүні қызылбастар сөйтіпті. Одан бұрын сібіт деген жұрт, ләк, әлде лақ деген жұрт, еміс деген жұрт... тіпті көп білетін болып шықты. Туа білген жоқ, яғни, келгенде мұндайды білмеген, енді міне... Шын қырсық екен, « Бәріміз барамыз! Әйтпесе... » Әйтпесе не боларын Құл-Мұхамедтің өзі де білмейді. Бірақ мехмандар жақсы біледі. Түрі момын көрінгенімен, қайсарлығы жететін сияқты, мына қазақтар кесімді күні патша ағзамның алдына барудан бас тартудан тайынбайды. Бұлардың түгі де кетпейді. Ал мехмандардың басы кетеді. Іс жайын, қырсық жайын ендігі әміршісі дьяк Василий Щелкаловқа мәлімдеген. Созбады. Сол күні-ақ мәртебелі шешімді естірткен. Мехмандар ақ патшаға өзі кіретіндей, рұқсатты өзі үшін сұрап алғандай қуанды. Бәрің барасың! » — деген, босағадан аттар-аттамаста. Әрине, бәрі — атшылар, қосшы, қызметшілер де барады деген сөз емес. Елшілер. Бас елші. Төрт кіші елші. Қалған қырық кеңесші дегені. Құл-Мұхамед қабағының астынан қарап, жымиды да қойды. Нағыз безбүйрек екен. Бірақ сараң болмай шықты. Шүйінші берген. Болмай алғызған. Халқының дәстүрі көрінеді.
Енді, бар ісі оңға басқан, ең бастысы, осы жолы да сүрінбей, аман өтетінін аңдаған бас мехмандар қабылдау тәртібі, елшілердің өз тарапынан қандай рәсімдер сақтауы туралы мағлұмат, кеңеске көшіп еді. Келесі күні таңертен, түсте және кешке тағы келді. Келген сайын айтары бір-ақ сөз: « Ертең патша ағзамның дәргейіне барасыңдар. Әзір болыңдар! » Көріс күні азанда келді. Бұл жолы шана емес, атқа мінген. Қасында, олар да атты, кіші мехмандар мен тілмаш. Кешегі сөз. Сүт пісірімнен соң атын бусандырып, тағы жетті. Сен Құл-Мұхамед бек, сендер — Шөгел би, Бұқа-мерген, Дондұқ-тайшы, Тобытай батыр — бәрің бір бөлмеде болуларың керек! » Айтпақшы, кеше қарбаласта ескертуді ұмытыпты. Елшілер қылыштарын тастап кетуі керек екен. Әдетте, бұл да өте шатақ рәсімдердің бірі еді. Батыс жұрттарының елшілері қару тастауды қорлыққа балап, көнбей әлекке түсіретін. Қазақ елшілері сөз айтқан жоқ. Белдеріндегі қылыштарын, ал Тобытай батыр бұған қоса қонышындағы қанжарын да тәжікелеспей, оңай тастады.
Елшілер бір бөлмеге жиналған соң, мехмандар солардың көз алдында шешініп, қызметшілер алып жеткен, өңір ілгішек, әсем түймелі қымбат қаптан, сілеусін терісінен тігілген, биік шошақ төбе бөрік киді. Киіне салысымен бөгелмеді, аптыға атқа мініп, кері шапты. Сол сәтінде қайтып келген. Атынан домалай түсіп, елшілердің үстіне деміге кірді. Келе жатыр! » « Е, қош келіпті, кірсін », — деген қуланып алған Құл-Мұхамед. Бас мехмандар ( оның тіл-аузы, көз-құлағы тілмаш ) быж-тыж болды. Бек үлкен кісілер. Патша ағзамның қадірлі кісілері. Қарсы алыш керек. Сыртқа шығыш керек! » « Бізде қонақ ауыл иесін сыртқа шығып қарсы алмайды », — деді Шөгел. Азбар сенкі. Қарсы алыш керек! » — деген тілмаш өз жанынан. Аттан түссін. Содан соң көрерміз » — деген Бұқа-мерген. Осы мезетте сыртқы ауладан аттылы қалың топтың сұлбасы да көрініп еді. Мехмандардың жаны шығып кете жаздады. Келді! Ақ патшаға құрмет қайда!? Әкетайым!.. Көкетайым!.. » « Онда жылжыдық. Қарсы алайық », — деді Құл-Мұхамед.
Бас елшінің Русия жеріне енгеннен бергі сегіз айлық тәжірибеден түйгені: патша ұлықтарының айтқанын түгел істей беру тек қана зиянға шығады. Ұтылып қана қоймайсың, құның түседі. Сонымен қатар қарысып, шалқалай беру тағы жөн емес. Реніш, өкпе өз алдына, араздыққа құрық беруі мүмкін. Тым иілме. Орайымен икемге кел. Дұрысы — тең орта. Ел өкілдерін де риза қыласың, өз жұртыңның да беделін танытасың. Қазақ елшілері сыртқы дарбаза аузында аттан түсіп, жаяулап келген, өздерін патша сарайына бастап апаруға тиіс, князь Михайло Самсонович Туренин бастаған игі жақсылар тобын үйден шығып, баспалдақта қарсы алды. Рәсім бойынша бас жолбасшы мен бас елші қол алысып сәлемдескен соң князь патша ағзамның ( барлық мансап дәрежесі аталды ) жарлығы бойынша Қазақ Ордасының елшілері Алтын Сарайға, көріске баруға тиіс екенін мәлімдеген. Елшілер өздеріне патша қорасынан арнайы жіберілген, орыс дәстүрімен әсем тұрмандалған аттарға мінді. Аспан — ашық, күн — май тоңғысыз жылы екен. Қалыпты рәсім, алдын ала келісім жөнімен қатар түзеген ала-құла, аттылы-жаяулы, салтанатты шеру Шарбақ-шаһардың кең көшелерін қақ жарып, Кремльге бет қойған.
Ең алда — айбалталарын иығына асқан, қан қызыл киімді отыз шақты стрелец. Одан соң Қазақ Ордасынан келген елшілердің ақ патшаға, ханымға, бас уәзірге арнаған тарту-таралғысы: кекілі үкіленіп, құйрық-жалы сүзілген, алтын қасты, күміс үзеңгілі, оқалы өмілдірік, зер төгілген айыл-тұрманды қымбат ер салынған, барыс терісінен жасалған кежім жабылған жеті боз арғымақ — әрқайсысын қос тізгінінен ұстап, екі орыс жігіті жетектеп келеді; бітеу сойылған үш жолбарыс терісі — әрқайсысын екі жігіттен, қолдарын алға жая, құйрығын жерге тигізбей көтерген; қырық қара түлкі — әрқайсысын бір кісі ұстаған; тоқсан қасқыр терісі — оны да патша сарайынан арнайы бөлінген кісілер көтеріп келеді; үш тоқсан күзен — үш адам алып келеді; күміс тегене, үш алтын тостаған, сүйек ожау, оюлы тері торсық — әрқайсысын бір кісі ұстаған; ең соңында алтынды айыр қалпақ, қамқа тон. Тарту-таралғы шеруінен сәл кейініректе Қазақ Ордасы елшілерінің қызыл шұғаға орап шиыршықталған сенім хатын басынан асыра жоғары көтерген жаяу орыс бегі келе жатыр. Бұдан соңғы шерудің бітімі бөлек. Жаяулаған екеу — тілмаш. Одан соңғылар тегіс атты.
Ең алда Құл-Мұхамед; қасында бас жолбасшы — князь Туренин бар. Одан соң — екі-екіден бөлінген кіші елшілер; қастарында орыс бектері. Одан кейінгі, төрт-төрттен шұбыра жылжыған ауқымды топ — қалған қауым; әр қатардағы ортаңғы екеу — қазақ елшілігінің кеңесшілері де, қос қапталдағы екеу — бояр ұлдары. Көше толы иін тірескен, ала-құла, бірақ барын киген халық. Кремльге жақындаған сайын көбейе түсті. Және мансап-дәрежесі, киім сәні де арта берген. Тас қамалдың қарсы алдындағы Өрт алаңы — ортадан кең жол қалдыра, қарама-қарсы түзем құрған қалың әскер екен. Орыс елінің ежелгі дәстүрі бойынша, бұл — тек айрықша құрмет белгісі ғана емес, мемлекеттің бары мен байлығын, айдыны мен қуатын да танытуға тиіс рәсім еді. Мұсылман жұрттарының ішінде тек түрік сұлтанының елшілері ғана осындай дәрежеде қарсы алынатын. Шеру бір қалыпты жылжымаған. Әуелгі жүріс — аяң еді. Бара-бара ілбуге көшті. Кейде тұрып та қалады. Содан соң қайтадан қозғалады. Ерсілі -қарсылы шапқан хабаршылардың ісі екен. Тұяқтарынан мұздақ қар ұшырып, аттарын борбайлата, арындап келеді.
Ауыздықпен алысқан арғымақтарына әрең ие болғандай, ойқастай, орағытып тұрып, қысқа қайырып бірдеңелер айтады. Жүріп келе жатсаң — тұрасың. Тұрсаң — жылжисың. Хабаршы қайтадан кері шабады. Құл-Мұхамед бұлар — патша сарайы мен екі ортадағы шапқыншылар екенін аңдады. Бұл жақтағы жүрісті кесімді мерзімге икемдеп, ана жаққа елшілердің қайда келе жатқанын, қашан келерін нақты хабарлап жүрген аттылардың саны біршама екен. Осының өзі-ақ шеруге ерекше сән, өзгеше салмақ бергендей. Ілгерінді-кейін шапқан хабаршылар ғана емес, көше бойлай тұрған халық та абыр-сабыр. Естімеген жұрттың көрмеген елшілерін еркін тамашаламақ болып, үлкендер алға кимелейді, бала-шаға қанжығаласа, ерсілі-қарсылы жүгіреді. Тынымсыз дабыл даусынан, зұрна үнінен, ылғы-жығы халықтың у-дуынан бас айналардай. Мың сан жұрт, қаншама қарулы әскердің алдын кесіп, неше қабат тас қамалдың табаны берік, айбарлы да аймақты мұнарасының астындағы кең дарбазадан өткенде сап тыныштық орнап еді. Алтынды мұнаралы биік ғибадатханалар, қым-қуыт кейіпті әсем шатырлар астындағы еңселі ғимараттар... Құл-Мұхамед төңірегіндегі көрініске алаңдамауға, бөтен ештеңе ойламауға тырысты. Шеру шағын алаңқай арқылы баяу жылжып, алтынмен апталған әсем ғибадатханамен іргелес екі қабат сәнді үйдің алдынан өте бере тоқтады.
Елшілер де, жолбасшылар да тегіс аттан түсті. Бүкіл шеру жаңаша сап түзеді. Бас елші, кіші елшілер, қалған жұрт. Тарту-таралғы да, ақ патшаның өз алдына бармағанмен, босағасына, не сенегіне дейін ере жүретін сияқты. Алдан арнайы кісі шығып, ишара білдіргенде ғана жылжып еді. Тағы да сол жақта ғибадатхана, оң жақта сәнді ғимарат. Бірақ бұлардың бітісі әуелгіден өзгеше. Әрі дәл бүйірде. Құл-Мұхамед өздерінің патша сарайының босағасына ілінгенін аңдады. Елшілер әуелі қызыл ала масаты кілемдер төселген биік баспалдаққа тірелген. Тілмаш баспалдақ алдында тұрған кісілердің патша жарлығы бойынша құрметті мейманды қарсы алушы — Пәленше-еке, Түгенше-еке дейтін бектер екенін білдірген. Сарайға жақын, беделді, сыйлы шонжарлар. Орыс бектері хош көңілмен қол алысып амандасып, елшілерді ілгері бастады. Баспалдақ жоғары өрлеп, ұзынша, төрт бұрышты, төбесі жабық, іргесі ашық шатыр ішіне шығарды. Бұл жай — « Қызыл басқыш » аталады деген тілмаш сыбырлап. Жаңа тілмаш. Мана Елшілер сарайынан алып шыққан жайдары кінәз жоқ, жолбасшылар тегіс жаңа.
Құл-Мұхамед соңынан ерген барлық елшілер тобымен бірге, жетекшінің ыңғайымен « Қызыл басқыштың » екі қапталында қимылсыз, үнсіз тұрған айбалталы жасауылдарды қақ жарып, қарсы алды да айқара ашулы тұрған есікке кірген. Кірген бетте ғажайып хикаядағы сырлы босағаны аттағандай, ертегі еліне енгендей болған. Ай бойғы барлық білгені, таң атқаннан бергі жаңа көріністер тегіс бағзы заман оқиғасы, туғаннан бері түйсініп, көріп келе жатқан әдепкі нәрселерге айналғандай. Қарсы алдында — күмбезді төбеде, көк аспан аясындағы алтын тақта әулие ме, патша ма, бұлшық еттері білеу-білеу, ер тұлғалы, ақ сақалды кісі отыр. Ар жағында тағы бір тұлғалы жас, төбесінде тағы бір түсініксіз сурет. Ғажайып суреттен көзін әрең айырған Құл-Мұхамед ақ патшаны іздеп, жан-жағына қарап еді. Қең сарайдың қабырғасын жағалай тізіліп тұрған, біразы іргедегі сәкілерде қатар түзеп, қимылсыз отырған алтын тонды, күміс сақалды, биік, шошақ төбе құндыз бөрікті тұлғалы қарттар, дәл солай киінген, бірақ кейбірі көсе, кейбірі мұртты, көбі сидиған ұзын, арық, түр-тұлғасы да, қимыл-көзқарасы да бөлек жасамыстар мен егделер. Иә. Есіне жаңа түсті.
Мұнда елдегі ірі бай саудагерлер мен патша ағзамның шет жұрттан келіп жатқан меймандары отырады деген. Бай десең бай, шет десең шет екені шікірейген, марлат кейіптерінен айқын танылады. Кім кірді, қайдан, қандай іспен келді — онда мүлде шаруасы жоқ тәрізді, тіпті өздерінің не үшін отырғандарын ұмытқандай. Кұл-Мұхамед сәлемдесе жаздап, әрең тоқтаған. Абырой болғанда, арттағылар да тегіс сабыр сақтады. Оларда бөтен ой жоқ, тек бас елшінің қимыл-қозғалысын бағып келе жатқан. Құл-Мұхамед Сенектегі жұртты шолған жіті көзқараспен, оңды-солды кабырғаларға да назар салған. Төбедегі тәрізді жыпырлаған сурет. Бірінде дастарқан басында тәжді патша жас баланы құшақтап тұр, қастарында ханым-ана; бірінде қанатты періште жаңағы баланың өзіне тәж кигізіп жатыр; енді бірінде көк аспандағы бұлтта қанатты періште тұр, жерде — биік сарай алдында әулие ме, патша ма, келбетті кісі кембағал жұртқа алтын үлестіріп жатыр... Тағы басқа да толып жатқан суреттердің ішінде жорыққа аттанғалы жатқан әскер, сол әскердің қырғын майданы, майданнан соң сансыз жәсір, мол олжамен елге оралған сапары... айрықша көзге шалынған. Құл-Мұхамедке мұның бәрі әншейін сурет емес, таяу маңда болып жатқан шындық тәрізді көрінген.
Және осы суреттегі оқиғалардың арасында өзі де жүргендей. Сенек аталатын кең сарайды қақ жарып, солға бұрылған шеру бұл кезде сәл аял тапқан еді. Құл-Мұхамед ата-бабасына, бұрын көп есіне ала бермейтін Алласына сиынып әрең бойын жиды. Алда тағы да күтіп тұрған меймандос кісілер бар екен. Патша ағзамның жарлығы бойынша Қазақ Ордасының елшілерін қабыл алуға тұрғандарын, аты-жөндерін, атақ дәрежесін айтқан. Ақ патшаның өзіне жақын, аса ірі бектер. Жылы жүзбен қол алып амандасты. Содан соң патша ағзам елшілерге өз дәргейіне келуге жарлық бергенін хабарлаған. Сурет бедерлі, қос жарма үлкен есік айқара ашылды. Алтын сарай! Елшілер тобы биік күмбез төбелі, ені мен көлденеңі бірдей төрткіл, әуелгіден әлдеқайда кең, сәулетті сарайдың ішіне кіріп, жетекшілерінің ыңғайымен, қақ ортадан төменіректен орын алысты. Ең алда — Құл-Мұхамед. Одан соң — қатарынан тізілген төрт кіші елші. Олардың артында он-оннан төрт қатар тұрған жай елшілер.
Есік ашылғанда-ақ өзінің өзгеше бітісімен нұр төккен, еденге, қабырғаға төселген кілемдері де өзгеше, күмбез төбедегі суреттері де айрықша Алтын сарай ішінде Құл-Мүхамедтің көзіне ең алдымен шалынған және бар назарын билеген — биік төрде дара тұрған патша тағы еді. Тақ таза, сом алтыннан кұйылғандай. Екі жақтағы бүркіт басты таянышы да, бедер суретті биік арқалығы да, тіпті, тепкішек табалдырығы да қос қапталдағы кең терезелерден түскен жарық та көз жауын алады. Тақтың төбесіне қалқан кейіпті, дөңес шатырша орнатылыпты. Шатыршаны ұстап тұрған күміс бағананың тұғыры — екі қапталда, алдыңғылары бас көтеріп, соңғылары етпеттей жатқан, ірілігі бөріден аз-маз ғана калқыңқы төрт күміс арыстан. Шатыр төбесіне бекітілген алтын допта қанаты жайыла мойын созған екі басты алтын самұрық отыр. Кенереден алтын жіптерге іліне салбыраған асыл тастар жарқ-жұрқ етеді. Сүлеймен патшаның тағы да осындай-ақ болған шығар! Орыс елінің күш-қуатын, байлығы мен батырлығын, сән-салтанатын айқын танытқан тақ қандай ғаламат болса, тақта отырған адамның түрі де соншалық қораш еді. Кеспелтек, шодыр ағаштай жуантық, мықыр денеге орнатылған кішкентай, сопақша бас пен тақтың тепкішегіне еркін жетпей сұлық салбырап тұрған екі аяқ бір қисап тәрізді.
Сүйекті, имек мұрын боп-боз, сепкіл бетке өр кейіп емес, жасық, болбыр рең беріп тұр. Басындағы гауһар, зүбаржат тастары жарқ-жұрқ етіп, көз шағылдырған алтын тәжді ойын үшін кигендей. Ал бір қолындағы алтын аса, бір қолындағы кресті алтын алма — анда-санда шайқалып-шайқалып кетеді. Әрең көтеріп отырғандай. Енді болмаса түсіріп алатындай. Мүмкін, көсем, кемеңгер болар, бәлкім, тіпті сиқырлы оқу иесі шығар... Жоқ, ұқсамайды. Бірақ көңілін сонша қоңылтақсытқан ақ патша — жауыз адам емес еді. Қан-құмар зұлымдық байқалмайды. Тіпті мейірбан адам болуы да. Бірақ қайткенде де көңілі толмаған. Тақтың екі қапталында қатарласа, қос-қостан тұрған, үстеріне ұзын ақ мақпал шапан, аяқтарына үшкіл тұмсық ақ сақтиян етік, бастарына ақ кіс бөрік киген, иықтарына сабы шолақ, күміс балта асынған төрт жасауылға жаны ашыды, ал таққа жақын, патшаның оң жағында, жұпыны, аласа орындықта отырған келбетті кісіге назар тоқтатпаған.
Әйтсе де, қос қапталдағы ғана емес, арттағы, есікпен жапсарлас қабырғаларды да жағалай отырған, алтынды, оқалы, ою-бедерлі, қызыл, көк, күлгін, сарғыш — неше түрлі қымбат ішікті, бірақ бастарына бәрі де бірыңғай, төңкерілген келідей биік, үлкен, сусар бөрік киген, ақсақалды, бурыл сақалды, жирен, сары, қоңыр сақалды өңшең марғасқа бектерді көзі шалған соң, сөзінде мән, ісінде нәтиже боларына сеніп еді. Бұл кезде биік мәртебелі сарай қызметкерлерінің бірі ақ патшаға елшілер жайын мағлұм еткен: — Великий Государь, Казатцкой Арды посол князь Кул-Магмет бьет челом! Келер сәтте алғашқы сөзін қайталай, толықтырып, көтеріңкі дауыспен айтты: — Великий Государь! Казатцкой Арды посол князь Кул-Магмет бьет челом на великой твоей милости! Құл-Мұхамед сарай бегі жасаған ишарат жөнімен алтын тақтың алдына келіп, басынан тымағын алды да, тұлымы жерге жеткенше еңкейіп тағзым етті. Содан соң нық дауыспен: — Айдыны асқан Орыс елінің әмірі, ұлы мәртебелі ақ патша!
Патша ағзамның өзінің дені сау, ғұмыр жасы ұзақ болсын, қарашы бегі қайғы көрмесін, бұқара жұртының дағуа-тынышы бұзылмасын, астана байтағының үстінде бақыт құсы боз торғайдай шырлап ұшып, қанаты талмай қалықтасын, елі ырысты, жері кенішті болып, халқының абыройы аса түссін деп, жүздесіп көрісуге, тілдесіп сөйлесуге мархаматты дәргейіңе елші етіп бізді һәм мына тұрған қырық төрт қарашы бекті жіберді. Құл-Мұхамед демін ішіне тартып, сәл бөгеліп еді. Тесіле, таңырқай қараған патша ештеңе демеді. Сарай бегі ымдап, алға шақырды. Құл-Мұхамед патшаның қарсы алдына барып еді. Ұзын қолын созып, басына салды. Сұп-суық екен. Тамырлары көгере білеуленіп тұр. Ісік бар сияқты. Құл-Мұхамед тітіркеніп кетті. Сарай қызметкері қайтадан кері жетеледі. Тақтың қарсы алдына мақпалмен тысталған сырлы орындық қойылыпты. Құл-Мұхамед отырмады. Сұраған — тақтың оң жағындағы орындықта дара отырған бек екен. Құл-Мұхамед сонда ғана ойлады. Бас уәзір. Хан иемнің шапағаты, ақ патшаның қамқорлығы арқасында ат-көлік аман, келдік, — деген Құл-Мұхамед. Құл-Мұхамед орындықтың шетіне отырды. Өзін соншалық жайсыз сезінген: әміршінің есендігі туралы қарсы сауал кешігіп жатыр. Рәсімді сәт өтер-өтпесте қайта тұрды.
Осы кезде: — Қазақ Ордасының... ханы Тәуекелдің дені-қары сау ма? Біз осыдан сегіз ай бұрын Ордадан шыққанда қазақ-қалмақ ханы Тәуекел аман-түгел болатын, — деді Құл-Мұхамед. Артта тұрған Шөгел би сарайға кірерде қолға қайта берілген сенім хатты әкеліп, Құл-Мүхамедке ұстатып еді. Бас уәзір өзі алмады, сарай бегіне иек қаққан. Қалыптасқан рәсім бойынша сәлем алмасып, сенім хаты тапсырылған соң, сарай ішінде шыбын ызыңы естілердей саф тыныштық орнады. Осы мезетте тілмаш: — Құл-Мұхамед бек, патша ағзам елшіліктің мәнісін сұрауға бұйырды, — деген. Қөңілі жаңа жайланған Құл-Мұхамед асықпады. Байыппен мойын бұрып, таяу төңірегін шолып еді.Тақтың сол қапталындағы қабырғада, тас мүсіндей қатқан боярлар қатарының бас жағында отырған төрт-бес адам өздерінің киім киісі, түр-тұлғасымен көзіне бірден шалынды. Ораз-Мұхамедті жыға таныды. Бұрын сыртынан ғана көрген. Өзі құралпас бала жігіт еді. Бозарыңқы суық өңі, қабағы сәл түйілген, байыпты, тәкаппар көзқарасы — бір кездегі қызыл шырайлы, өрлігінен менмен кекірттігі басым бозбалаға мүлде ұқсамайды. Бірақ анық сол. Бұған басындағы оқалы айыр қалпақ кепіл. Әйтсе де басқа кісілерге де көз тоқтата қараған.
Ең жоғарыда отырған, төрт сай құндыз бөрікті, шоқша сақал, сұлу мұрт, аса көрікті кісі — қазақтан аумайды. Бірақ тым кірпияз, әрі паң. Оның үстіне жас шамасы да отызды орталағаны байқалады. Одан соңғы, жүзі суық, өңкиген зор денелі, бірақ сәл құныса, төмен қарап отырған адамның жас шамасы қырықтарда. Әрине, бұл да Ораз-Мұхамед емес. Ең шеткі — төртінші болып отырған — жас жігіт еді. Бірақ қалың қабақ, қоңқақ мұрын, ала көз. Қазақ емес. Ақ патшаның дәргейінде әр таптан шыққан мұсылман ханзадалар көп деуші еді, рас болды, соның бірі. Қадырғали бекті көрмеп еді. Бірақ оған ешкімді де ұқсата алмады. Құл-Мұхамед қайта қарағанда, өзі Ораз-Мұхамедке балаған айыр қалпақты жігіт бас изеп, ишарат жасағандай болды. Қазақ Ордасының елшісі кеудесін кере дем алды да, кең сарай ішін күмбірлете сөйлеп кетті. Тұғырың биік, тағың алтын, халқың асыл! Жерің байтақ, жұртың кеніш! Бегің берекелі, елің өнерлі! Ер халықтың, ерен халықтың тізгінін ұстап отырсың! Атағыңа, даңқына қанықпыз.
Қойдай өргізіп, қозыдай жусатып отырған қисапсыз көгі халқын тегіс орыс емес екен. Дәргейіңде ой мен қырды, орман мен тауды мекендеген, Айса мен Аллаға сыйынған, тас құдай мен от құдайға табынған, тілі, түрі бөлек неше жұрт бар. Оны да естідік. Басқа жұрттың бектері, белді адамдары босағасы биік алтын сарайыңда орыс бектерімен тізе түйістіріп, төрде отырады екен. Оны да көрдік. Қазақ хандарының әулеті, қазіргі әміршіміз Тәуекел-бахадүр-ханның інісі Ораз-Мұхамед сұлтан еңселі ордаңда айрықша қадір, құрметке ие болыпты, әскер бастап, өштескен жауыңды бірге шабысыпты. Оның жайы да бізге мағлұм... Аптап ыстықта биік дарақтың саясына кім ұмтылмайды. Аңқалы шөлде мол дарияның сағасына кім ұмсынбайды!.. Кенет Құл-Мұхамедтің көзі патшаға түскен. Қолындағы алтын асасын сәл қисайта ұстап, тақтың оң жақ балдағы — алтын бүркіт басына таянған қалпы, иегін көтеріп, жоғары қарап қалыпты. Құл-Мұхамед те жоғары қараған. Көк ала, қызыл ала бояулы әулие-әнбиелер, қанатты періштелер. Ең ортада — ұзын шашы иығына түскен, қысқа, жирен сақал әдемі кісі... Құл-Мұхамед басы айналып, сөзінен тосылып қалды. Құдіретті ақ патшаға қайта қараған. Сол қалпы.
Қимылсыз.. Бар айырма — бетінде күлкі ізі бар. Жаңағы суреттерге қарап, күнәсіз кейіпте жымың-жымың етеді. Құл-Мұхамедтің жүрегі суып кетті. Жаңа еріксіз іркілгенде екі-үш қадам жерде тұрған тілмаш қағып әкеткен екен. Әр сөзін балғамен ұрғандай нықтап, салтанатпен айтып жатыр. Ақ патша... манағы қалпы. Тек жанарында қаймыжық жас пайда болғандай. Есін әрең жиған Құл-Мұхамед сөзді бұдан ары созудың жөні бар ма деген ойға келген. Басын сілкігендей оқыс серпіліп, жан-жағына қаранды. Бас уәзірмен көзі түйісіп қалып еді. Ұшқынды өткір сәуле бар екен. Суық та емес. Сүйкімсіз де емес. Өктем. Айтпай ұғып, айнытпай танитын парасатты көз. Көзқарасынан ғана емес, тіп-тік, кеуделі, өр тұлғасынан, сәл-пәл кегжиіңкі, қайратты мойнынан, қалың қара қас, ер мұрын, шықшытты бет-бейнесінен, тіпті сәл-пәл бұйра, тығыз, қысқа сақалы мен құлағының ұшын жапқан, ақ қылау жаңа шалғын толқынды, қою, қоңыр шашынан — бүкіл бітіс-болмысынан айрықша бекзаттық, артық парасат танылады. Барыс десе барыс.
Орыс елінің тізгіні алтын тақта отырған қортық патшада емес, қатардағы қарашы бектен бас уәзір дәрежесіне жеткен осы Барыстың қолында екенін кәміл түйсінді. Атағы уәзір демесе, билігі патшаға парапар Борис Годуновтың сәл-пәл таңырқай, бірақ байыппен сөз аяғын тосқан сергек қалпы Құл-Мұхамедке тың тыныс бергендей болды. Бірақ алтын таққа емес, тақта өз қиялын өзі қызықтап отырған алтын тәжді Федор патшаға да емес, бұрама аяқ тапал орындық үстінде отырған, асыл зерлі шапанының омырауына інжуден алқалы өрнек төгілген, басына тәж емес, биік сусар бөрік киген ақтажы бояр, бас уәзір Борис Годуновқа қарап айтқан, жалғыз бас уәзірге емес, осында отырған, ішінде білікті білгірімен қатар тасыр топасы да бар шығар, бірақ Русия аталатын ұлы елдің — Орыс елінің барлық қасқа мен жайсаңы — қолбасы батыры, жұрт басы бегі — марғасқа боярларға қарата айтқан. Дұшпанға қаһар, досқа пана мәрт жүрегінің соғысын естідік. Біз — қазақ деген, сақараны ен жайлаған, еркіндік сүйген халық едік. Ерлігіміз ешкімнен кем емес. Елдігіміз де бар. Туысқа пейілді, досқа адал жүрегіміз бар. Бас уәзір Барыс тақсыр! Орыс елінің марғасқа бектері!
Қазақ Ордасы айбынды Русияның туған інісі аталуға бел буды. Біржола! Қазақ халқы ұлұғ орыс халқымен тату-тәтті тұруды, әмәнда бейбіт болуды қалар еді, бірақ бұл — аз; жақын дос қана емес, жанашыр аға тұтпақ ниетте. Мәңгібақи! Бұтағымыз бөлінгенмен, діңіміз бір, тамырымыз ортақ! Ниет түзу болса, жүрек таза болса, алалық қайдан шықпақ?! Қазақ жұрты Орыс жұртымен ешқашан жанжалды дауда жүздесіп, жандасқан соғыста беттесіп көрмепті. Алтын сарайға кірген елші де жалғыз-ақ тілек, жалғыз-ақ мұрат бар. Бауыр болайық!.. XIV тарау « ОТ ҚАРУДЫҢ ТЕТІГІН ҮЙРЕТ!.. » Көріс күнінің кешіне Қазақ Ордасының басты елшілері патша дастарқанынан дәм татты. Қонақасы Ас Сарайда берілген еді. Мол тағам, көңілді отырыс үстінде бөтен әңгіме болған жоқ. Ел иелері құрмет танытқан, меймандар ізет сақтаған. Келіссөз арада екі күн өткенде, Ответная палата — Жұбабхана аталатын, едені тақтай, қабырғалары жалаңаш, сәкілері қатты, онша кең болмағанымен, даңғыраған, жұпыны жайда басталып еді.
Дьяк Василий Щелкалов басқарған Посольский приказ — Елшілік дуанының өкілдері үлкен әңгімеге кіріспес бұрын Қазақ Ордасының ішкі, сыртқы жағдайы туралы мейлінше толық мағлұмат алуға тырысқан. Приказ өкілдеріне бетпе-бет, бірақ сыбырлай сөйлескен дауыс естілмес қарсы қабырғада отырған елшілер кейде ойланып, кейде тіпті өзара кеңесіп іркілгенімен, тура жауаптан тартына қоймады. Елшілердің айтуына қарағанда, бұдан он-он бес жыл бұрын үлкен қиындықтарға ұшыраған Қазақ Ордасының қазіргі жағдайы мүлде басқаша. Барлық ру, барша сұлтан Тәуекел ханның дәргейінде. Ордадағы ең білікті адамдар — ханның өз інілері. Ағамен алалығы жоқ. Тегіс ұжымды. Қатар қыстайды, іргелес жайлайды. Елде әскер мол, қару-жарақ қапысыз. Төңірек толы дұшпан еді. Қазір бәрінің де қылышы майырылған. Ібір-Сібір жұрты құлады. Орыс жасағының жолына тұрғамыз жоқ. Әуелде бейтарап қалдық, кейін бейбіт болдық. Ежелден жаулық жолында келе жатқан қалмақ біз жасаған жойқын жорықтан соң жан-сауға сұрады, жапырғанмен, жоймадық, бұзығының басын алдық та, бірлікке көнген бауырлас жұрт тұтып, андалы ағайын таныдық; қалмақ тайшылары Тәуекел ханның дәргейіне бас қойып, игі ісін, бар күшін жаңадан құрылған Орданың жолына салмақ сертке келтірілді.
Бұдан соң түп көтеріле аттанып, қиянаты мол мағұлды қақ жардық, ата қоныс Жетісу жау табанынан біржола босады. Рас, батыс өңірде де даулы қоныс көп. Жайық бойында, Бұзан мен Ақтұба аңғарында ата-бабамыздың мазары бар. Жетісуды алған соң, түп көтеріле түн түбіне аттанбақ едік. Алайда Хажы-Тархан ғана емес, Еділ, Жайық бойын жайлаған бар ноғайлы ақ патшаның бодандығына енгенін еске алдық. Иттің иесі болса, бөрінің тәңірісі бар. Бірлігі көшіп, берекесі қашқан, обаға ұшырап, омырыла ойсыраған елде қанша қауқар бар, тас қамалдың қабырғасына топ байлап отырған азғана андыз әскер айналасы айшылық ноғайлыға қалқан бола ала ма, бүкіл ұлысты ұйпап өтер, жер пұшпағын түгендеп, ел бұзығын жүгендеп, баяғы сабамызға түсер жөні келіп-ақ еді, алыста тұрса да айдыны ай шарпыған ақ патшаның аруағын сыйладық, араласпай жатып, аталы жұртпен араздыққа жел бермейік дедік. Есемізден айрылып отырсақ та, Еділдегі он сан ноғайлыға найза ойнату түгілі, Жайықтағы жақын бауырдың қонысына көш бойлатудан тартындық. Біздің хабарымызға қарағанда, Бұқар мен Ноғай бірігіп, Сарайшықтан қамал салмақ. Ірге теуіп, Жайыққа біржола бекініп алған соң, Хажы-Тарханды шабады!
Құл-Мұхамед манадан бергі тұспалмен, ишарамен айтылған көп әңгімеден тура атылған жалғыз-ақ сөз озғанын бірден аңдады. Көзеген жерге дәл тиіпті. Патшаның бас өкілі, салмақты, маңғаз, салқын жүзді Бәселей бек ұйқыдан шошып оянғандай, басын қалт көтеріп, қазақ елшілеріне шүбалана қарады. Тілмаштан қайыра, нақтылап сұраған. Бірақ Құл-Мұхамед сыр бермеді. Іркілмей ары асқан. Бұл — Бұқардың ханы мен түріктің қондыгері қол алысты деген сөз. Қол алысқан жоқ, қауыша табысты деген сөз... Қызыл күрең қауға сақалды дьяк орнынан түрегеп кетті. Ширақ қимылмен жіті басып, қазақ елшілерінің қарсы алдына барған да, жас мөлшері өзінен екі еседей кіші, бейкүнә қалыпта, болмашы ғана күлімсіреп, жайбарақат отырған өткір қара көзді Құл-Мұхамедке жоғарыдан төмен қараған. Жас елшіні қайтсе де соқпақ сорабынан шығарғысы келген Василий Щелкалов рәсімнен асып, төтенше, тентек сауал берді. Сіздікі не? Тілмаш тәржімалап жеткізгенше Құл-Мұхамед те орнынан тұрды. Дьяк тағы бір қиғаш қадам басып еді. Келіссөзді өз орайынша оңай бітірмек ілкі ниеті орнына келмеген Василий Щелкалов та сабыр тапқан. Сөз арнасын басқа тарапқа — ең негізгі мәселеге бұрды. Хан екі сөйлемейді.
Орда өз мүддесіне қайшы іске аяқ баспайды, — деді Құл-Мұхамед. Құл-Мұхамед көзі жарқ етіп, бас өкіл — Василий Щелкаловқа сынай қарағанда, қасындағы кеңесшілеріне мойын бұрған. Шөгел бек күбір етіп еді, Бұқа-мерген бас изеді. Ақ патшаны ата жауынан сақтандырсақ, Хажы-Тарханға ғана емес, оның арғы жағындағы Қазылық пен Қазанға төнген қауіпті ескертсек — адал ниет емей немене? Сегіз ай жол шегіп, кеше ғана гауһар тәжді ақ патшаның алдынан өткен елшінің екі жұртты бауырластырғаннан басқа мұраты жоқ деп тағы да айтам. Жақсы пейіл арам ниеттен туындамайды. Ажар сатып ар саудасымен де келмек емеспіз, — деді Құл-Мұхамед. Төс түйістіріп табыссақ, ағайыннан аярымыз жоқ. Ібір-Сібір бөлінбес еншісі болады. Бұл тараптағы андызы мылтық атпай, халқы қорған салмай, бейбіт, тыныш тұрмақ.. — Іркілмеңіз, хан қалауын түгел айтыңыз, — деді Щелкалов. Әйтсе де үнді мен ауғанға керуен тартқан жоқ, қызылбас пен бұқарға шындап иек артқан жоқ. Қондыгердің Қазылық тауды жайлаған өрісін тарылта алмай, Хажы-Тарханға сұғынған қолын қырқа алмай отыр. Күші толысқан сайын жауы да көбейіп барады. Енді Бұқар көтерілсе, ноғай бұзылса не болмақ!?
Керуенге кесілген жол — ашылар. Жандасқан жау жағаласпай тынар ма. Тіземіз түйісіп тілегіміз қабысса қазына өз аяғымен келер, дұшпан өз аяғымен кетер. Келмесе, барып алу қиынға түспес, кетпесе, айдап тастау қиынға түспес. Ақыр түбі ақ патшаның байлығы тасар, Русияның мерейі асар!.. Біз өзіміздің ежелгі жауымыз, қазір ақ патшаға да дұшпандық ниет танытып отырған Бұқар ханы — Абдолланы талқандаймыз. Оның Жайыққа қарай созылған саусағын қырқып, Сырға көсілген сирағын сындырамыз. Соның бәрін орнына келтіреміз. Әрине, орыс елінің көмегімен... Сізден шашыраған тамшы — бізге құйылған теңіз. Мархаматты ақ патша от бүркіп, жасын ататын құдіретті әскерінен мың демейік, тым құрыса бес жүз батыр берсін!.. Бар ғұмыры Елшілік дуанының тас қабырғасында өткен, елшінің неше атасын танып, талап, тілектің, қулық пен қиястықтың неше түрін көрген дьяк Василий Щелкаловтың өзі аңырып қалды. Сөз аяғы бұлай бұрылады деп кім ойлаған. Жат ел, көрмеген жер. Ақ патша әзір өз шеніне келмеген алыс жауға азғана жасағын қимаса — өкпе жоқ. Онда, жаға тұтып отырған жақыннан жансыз қаруды аямасын.
ЬІрыс — жұғыс, өнер — ауыс деген бар. Тым кұрыса он шақты топ, бес-алты жүз мылтық беріңдер. Тетігін үйретер кісі болса, тегін таныр азамат бізден де шығар. Мың сан мал төлеміне садаға. Мың сан жан жолына кұрбан. Тек ақ патшаның айдынын асырған от қаруға қолымызды жеткіз. Жауымызды жер қаптырып, еңсеміз жазылса, орыс ұлының да өрісі кеңір. Берідегі Бұқар ғана емес, арыдағы Ауған мен Қотан, қиырдағы үнді мен қытайдың керуен жолдары өз үйінің алдындағы соқпақтай болар. Ырысымыз тасыса, алыс-беріспен ғана тоқтамаспыз. Сенің дұшпаның — бізге жау, сенің досың — бізге туыс. Орыстың ақ патшасы қайтарапқа қарап шабынса, қазақтың ханы да сол бағытқа аттанар. Орыс пен қазақ бір ұлыстағы екі рудай сыйласар. Бір атаның екі ұлындай араласар. Қиыныңды бірге көріп, ризығыңды бірге татармыз. Тек... от қарудың тетігін үйрет!.. XV тарау ТЫҒЫРЫҚТА Қара ормандай қалың қазақ Қасым хан өлгеннен соң да елдігін сақтаған. Хақназар хан қаза тапқаннан кейін де есін жиған. Қай сұлтан аттан аумады, қай батыр жер құшпады. Орда қашан ортасына түсіп еді.
Ораз-Мұхамед айрықша қасиетімен топтан озған кеудесі зор азамат, теңдесі жоқ бахадұрдың өзі ен тоғайдың шетіндегі селкеу шыбық қана екенін жақсы білетін. Орысқа қол соз, мен үшін емес, елің үшін, мен жат жерде өлсем, шырағың сөнбес, бүкіл батыс жұртының қолайына жаққан от қарудың сырын алмасаң, күндердің күнінде өз басыңа зобалаң туар, жерің талауға, елің тонауға түсер, қайткенде де хабарлас, тілін тап, ығын аңда, бауырына кір, білімін ұқ деп жазып еді баяғыда. Бір хатта емес, әлденеше хатта, бір мәрте емес, әлденеше мәрте айтқан. Әуел баста әз ағаның өз аузынан шыққан сөз еді. Інінің санасына біржола орнап, түрлене, түбегейлене келе, ұшқан ұясына қайта оралса, одан жаңғырығып, мұнарасы биік Мәскеудің өзіне келіп жетсе — бар тілектің бір арнаға түскені емес пе? Кеше жалаң қылышқа ғана қол ұрған түріктің қондыгері қазір қаруланып болыпты дейді. Кеше ғана жарты жерінен айрылған қызылбастың шахы бар ақылын жаңа жарақ жолына бағыштап отыр дейді. Қапысыз құралдан қазақтың құр қалар реті жоқ. Алады, танып біледі деп ойлаған Ораз-Мұхамед.
Елшіліктің ұлы мақсат, ізгі ниетпен келуі — еліне сенімін арттырып, өзінің де мерейін көтерген. Өсіп, марқайғандай. Тіршілігінде мән, ісінде құн бар. Әйтсе де Алтын Сарайдағы қабылдауда, одан соңғы, келіссөздің бастапқы екі күнінде де өзі туралы мүлде сөз болмауы көңілін жүдетті. Ескерусіз, елеусіз қалғандай. Тіпті сағынып көріскен ағайындарымен екі ауыз тілге келісе алмады ғой. Әрине, кездеспей айрылысуы мүмкін емес. Сонда да, бас уәзір болмаған күннің өзінде, Посольский приказ шақырып қалар деп ( құрғақ үміт емес, арнайы ескертуден соң ), қонақжайда тапжылмай отырған төрт-бес күн әлденеше айға, тіпті жылға парапар көрінді. Дегбірі қашқан жоқ, бірақ жүрегі сарғая сыздап, не жарытып ас ішпей, не мезгілімен ұйқыға жатпай, бейжай, мең-зең қалыпта, төс қалтасындағы бұрама алтын шынжырлы, зүбаржат, гауһар тастар орнатылған күміс қорап сағатының бұрын құлаққа тосқанда ғана естілетін, енді әлденеше есе күшейіп кеткен, қаны тасыған тамырды басқандай, тынымсыз тық-тық соққан үнінен бөтен ештеңеге көңіл алаңдатқысы келмей, мелшиіп отырған да қойған. Әйтсе де ойы он тарапта.
Қанын ішіне тарта сұрланған, ақсүйек төре, қарашы бек атаулының бәрінің төбесінен аса қарап, жұқа танауы болмашы дірілдеп, қабағының арасы қосыла түйіліп, әр сөзін шегелей, бірақ қинала сөйлеп отырған Тәуекел елестеді. Жымимайды, күлмейді. Созақтағы кеңесте, алаш ұлын антқа келтірерден бұрынғы, топ алдында отырған кейпі. Суық. Алыс. Ағалары, немере, шөбере туыстарының келбеті келді көз алдына. Жүзі ызбарлы Шах-Мұхамед. Өзі іштей үлгі тұтатын, қажыр, қайраты жайдары өңінен емес, істеген ісі мен сөйлеген сөзінен ғана танылатын Ес-Мұхамед. Ойлы, қамрықты көрінетін, тәкаппар Тұрсын-Мұхамед... Бәрі де арыстан жүрек. Бәрі де бір-бір ұлыстың тұтқасы. Кез келгені күні ертең бүкіл Қазақ Ордасының ханы болуға лайық... Тегіс жат көрінген. Жалғыз бауыры Көшекті атқа мінген азамат, ұлысқа үкім жүргізер сұлтан кейпінде елестете алмады. Сол баяғы шолақ тұлымды, жасыл көз, жалпақ бет сары ұл. Көк дөненнің тізгінін босатса, көңілге не оралмайды. Тіпті мүлде ұмытылған Ділшат-сұлтаным да есіне түсіп еді. Әрине, өзінің қалыңдығы бейнесінде емес. Жаңағы алапасы асқан сұлтандардың бірінің босағасын аттады. Байлауда кеткен бейбақ кімге керек?
Кайта, жалпы жұртқа келген бақыт емес пе. Бірі — қалыңдығын қатын қылды, екіншісі — қалға атағын еншіледі, үшіншісі — қарауындағы ел-жұртын иеленді... Тіпті барынан жоғы пайда. Қайырып кажеті қанша? Туған екі анасы да осында, қалған жұрт Ораз-Мұхамедтің атын да ұмытқан шығар. Өзі шалғайда жүрген жылдары қазақ арасында дабыралы атаққа жеткенін, тіпті ертегі, аңыз кейіпкеріне айналғанын Ораз-Мұхамед, әрине, білмейтін. Жұрт арасына тараған хикаяларға қарағанда, Ұзын оқты Ондан сұлтанның үлкен ұлы — баяғы аталар жырындағы Алып Бамсы мен Қобыланды тұрпаттас батыр... Қазір байтақ Мәскеудегі тас қамалда, тар жұбабханада арттағы қалың ел атынан кеңеске кіріп отырған Құл-Мұхамед бұл әңгімелердің кейбірін естіген. Лақап екенін жақсы біледі. Бірақ Ораз-Мұхамедтің тегін адам емесін, тіпті қатардағы көп төренің бірі болған күннің өзінде Ордада еңселі орны бар, алыста жатып-ақ үлкен беделге жеткен, керек десеңіз, Арқадағы алты арыс елдің туына айналған адам екенін тағы білетін. Әуелі, Башкент түбіндегі шешуші, тұтқиыл ұрысқа үлгермеген, жығасы қисаймай, жағасы жыртылмай қайтқан Абалақ сұлтан тумысында болмаған мінезбен мойнына кіселі, қылышты күміс белдігін салып келіп, бала сұлтан Көшектің дәргейіне бас ұрған.
Кәрі қасқыр Бесоба батыр да орнында тұр демесе, омырылып қалған Ордадан табылды. Содан соң бұрынғыдан да жымдаса түскен екі рудың одағына Арқадағы қалған ел қосылды. Бірақ аттаныстың жөні келмеді. Сабалақ жаңбырлы сары күз қарашаға озған. Жердің миы шығып, өзен-су арнасынан асып, лайсаң басталды. Абалақ сұлтан мен Қоянақ батыр арындай ұрандағанмен, жазғы сүргіннен қатары селдіремесе де қажып қайтқан аламан жорық жолына онша ынталы емес-ті. Оның үстіне Ескерге асығыс аттанған жаушылар сұлтанды ақ патшаның өз алдына жөнелтіп жіберіпті, ал қамалдағы даруға Даниял Шәлкей бек соғысқа әзір, айылын жимады деп қайтты. Бауырға қарай қайыра көш шеруін тартар күн тағы өтіп барады. Ел қысқы қыстауға асықты. Келер жазда хан жаңаша жарлық шашты. Дүние шырқ айналған. Әуелі дүрбін ойратқа қарсы жойқын жорық болды. Талқаны шығып, тобынан бөлінген торғауытты бар қазақты сол жеңіп алғандай қастерлеп, Есіл мен Көкшеге көшірді. Боданға енген дүрбітке қоныс кеңейтіп, Қарқаралыны кесіп берді. Ұранқай Баянды басты. Арқаға енген, бір шеті Алтайда жатқан бүкіл қалмаққа хан етіп інісі Шах-Мұхамедті сайлады. Содан соң, қазақ-қалмақ болып түп көтеріле Мағұлстанға аттанды.
Бір-ақ ұрып Жетісуды жүз жылдан бері жағатқа қараған түкпіріне дейін жаудан тазартты. Енді терістікке тартар деп еді. Баспады. Тіпті аралықта қалған, қоныстары іргелес қалмақ ағайындардың өзінің үзіп-жұлып барымтаға шығуына тыйым салынды. Бұқарға қарай аттанар деп еді. Үзеңгіге ұмтылмады. Керісінше, қырық кісілік елші жіберіп төрт жылға бітім жасасты. Төңкеріле дөңгеленген дүниеден талай пенде басы кетіп көшті, талай пенде жасы жетіп көшті. Жер басып жүріп-ақ шептегі қатарынан шегінген төрелер көп, соған орай төске өрлеп, тобынан озған сұлтандар да аз емес. Дүрбін ойрат жорығында даңқы шыққан, енді қалмақ әмірі танылған Шах-Мұхамедтің ғана алапасы асқан жоқ, мағұлға қарсы соғыста көзге түскен Ес-Мұхамед пен Башкенттен қайта тықсырылса да, бұл тараптағы атасы бір жұрт арасында үлкен беделге жеткен Тұрсын-Мұхамедтің де тұғыры биіктей түсті. Әйтсе де көлденең көзге бар бақыт Көшек сұлтанның басына кұйылғандай көрінген. Жасы он беске толмаған жеткін Орталық ұлыстың ағасы деп танылды. Атаның мысы, ағайын жұрттың күші ғана емес, алыста жатқан ағаның шарапаты. Жырақта жүрсе де Ораз-Мұхамедтің орны бөлек болып шықты.
Ілкіде тірлігі, барлығы мәлім болғанда, Көшек сұлтан ( Көшек сұлтанның атынан Абалақ, қазақ жерінің қолқа-жүрегі Ұлытауға орныққан, алты арыстың атаусыз әміріне айналған, ханның өзі тағынан тұрып сәлем беретін Абалақ-бахадұр-сұлтан ) ат шапқан, жамбы атқан ұлан-асыр той жасады. Содан соң ел арасына неше түрлі хикая, аңыз тарады. Жалғыз өзі бүкіл Ібір-Сібір жұртын жаулап алады. Шеніне жан шақ келмейді. Ақыры, тегіс қырып-жойып бара жатқан соң, алдынан мың сан әскермен Ақ патшаның өзі шығады. Оған да болмайды екен, Даниял Шәлкей дейтін сиқыршының күшімен, алдап қолға түсіреді. Бірақ ерді өлімге қимайды, басын дуалап, қызметіне жүргізеді. Елін, жерін ұмытқан, ақ патшаның зұлпықар қылышына айналған батыр орыстың ойдағы жұртының арғы жағы, жын жайлаған Қан тауының бергі жағындағы кәпірдің кісі етін жейтін ең дүлей, қарабет кауымын боданға келтіріпті-міс... Естіген жұрт таңдай қағып, шіркін-ай, есін жиып, елге оралса, екі-ақ аттап Сырдан өтіп, салар еді сойқанды десті. Тіпті бір кезде сұлтанның ғұзырын көрген, онымен дастарқандас, дәмдес болған игі жақсы атаулының халық алдындағы қадірі артты.
Ал олар өз кезегінде, әрине, көбіне өз мәртебесін арттыру үшін жаңа әңгімелердің тууына арқау болар деректер мен естегілер өрбітетін. Ораз-Мұхамедтің ертегілік, ерекше бітісіне күмәнданған жұрттың өзі оның жанкешті ерлігіне, білгір білігіне ғана емес, қара қылды қақ жарған әділ, қалың бұқараға қайырымды мейірбан, ізгі тумысына да нық сенетін. Қайтып оралса, мезгілді күні хан көтерілсе, барша жұрт мұратына жетер еді-ау деп армандасатын. Аударысы көп, ағысы қатты аз ғана жыл ішінде қарадан шыққан, ата-тегімен емес, айбар, күшімен көтерілген батыр, сақалымен емес, ақылымен қатарға енген би — бір сөзбен айтқанда, Тәуекелдің жебеуімен тізгінге қолы тиген қарашы бектер ішінде сәулетті көк күймеде емес, жұпыны көтермеде туған, әкесі топқа енбеген, анасы жібек кимеген, өзі жалаң аяқ жүріп, бота-тайлақ арасында өскен Құл-Мұхамед те бар еді. Әуелде арғынның игі жақсыларына атқосшы болды, ұзамай жолбасшыға айналды. Бір арғын емес, бүкіл Арқаға танылды. Сұлтан ордасына еркін кіретін, хан сарайында қысылмай отыратын бектердің бірі.
Ораз-Мұхамед жат жердегі тірілердің санатында ғана емес, жаңа жұрттағы ірілердің ішінде, әлде әскербасы батыр, әлде ұлыс иесі сұлтан дәрежесінде жүргені туралы нақты хабар жеткенде Құл-Мұхамед Бұхарадан, Абдолла хан алдынан жаңа оралған. Кіші елші өз басына айрықша салмақ түспесе де, басқа игі жақсылармен қатар жүдеп, бірақ ширығып қайтқан. Арада жыл өтпей жолы алыс, жорасы бейтаныс Орыс еліне және бар жауапкершілік жүктелген бас елші ретінде аттануға жарлық алғанда, толқыса да, қатты қуанды. Міндет зор. Соның бір тармағы, ең бастысы болмаса да, мәндісі — Ораз-Мұхамед жайы. Бас елші шетте жүрген сұлтан тағдырына Тәуекел хан ғана емес, Арқадағы Көшек ( турасын айтқанда Абалақ ) бастаған төрелер де айрықша мүдделі екенін кәміл ұғынған. Жол көрді. Жат жұрттың әдет, салтын таныды. Мүмкін, айрықша өнерінің тетігін де ұққан шығар. Жаңа шерік — от қарулы андыз әскердің өзгеше әдіс, тәсіліне қаныққан шығар. Қайткенде де қажет адам. Бодауына аманатқа хан тақсырдың әлі кәмелетке толмаған үш ұлын қатар берсек те қайтып алуымыз керек.
Жеті жыл бойы жарық күннің көзін көрмей, жетпіс құлаш зынданда жатса да, кеудеде шыбын жаны ғана бар қаңқа сүйегі қалса да оралуы керек. Көрген қорлығын, шеккен жапасын айтады. Жаудан жақсылық күтуге болмайтынын айтады. Ханға бедел, қалған жұртқа сабақ. Бұл, әрине, жорамал еді. Хажы-Тархан — Маңғышлақ — Үргеніш арқылы жеткен екі хат та зорлық күшімен, сырттан жазылды ма деген қауіп елесі. Анық, ақиқат болып шықты. Тіпті ойға келмеген биік дәрежеде. Құл-Мұхамед бір кездегі қазақ қалғасы, сұлтан, қазіргі патша қызметіндегі царевичті бір сәт те есінен шығармаған. Бірақ Ораз-Мұхамед бас елшінің ең соңғы жүрісі еді. Посольский приказ өкілдерімен жауаптасудың екінші күні, келіссөз тұйыққа тірелгенде ғана осы соңғы жүрісті жасауға мәжбүр болды. Сонда да Ораз-Мұхамедтің атын атамай, қиялай түскен. Жауласу емес, жаңсақ ұғыныс нәтижесі. Құн дауламаймыз, кінә артпаймыз. Әйтсе де сол жәсір кеткен жұрт ішінде ханға жақын, халқына қадірлі кісілер бар еді. Олардың сұраусыз қалар жөні жоқ. Әсіресе хан уәзірлерінің бірі Қадырғали бектің орны бөлек... Тілмаш тәржімалап жеткізген сәтте Посольский приказ өкілдері тегіс дағдарып қалған.
Ақыры екпетін тұтас түк жапқан, ұйпа-тұйпа сақал мен салбыраған, қалың мұрт арасында кәдімгі ауыз бары қатты есінеген кезінде ғана байқалатын кіші кеңесшілердің бірі жол тапса керек, Бәселей бекке әлденені ежіктей түсіндірді. Қазір Касимов патшалығында Мұстафа-Әлиханның дәргейінде. Басқа жұрт, біздің ғұзырымыз жүрмейді, — деді Бәселей бек іркілместен. Тұспалмен атқан оқ мұндай дөп тиер ме. Тағдыры мүлде беймәлім, тіпті өлі-тірісі белгісіз Кадырғали туралы нақты дерек алды. Оның үстіне көңілдегі сөздің ұтымды орайы келді. Екі ел арасында орнамақ мәңгі достықтың кепілі ретінде осы Ораз-Мұхамед сұлтанның қазақ Ордасына қайтарылуын сұраймыз! Сөзіңде жалған бар деп ойламаймыз. Бірақ біз хан інісімен ауызба-ауыз тілдесуге тиіспіз! Сәл үнсіздіктен соң: — Егер Қазақ, қалмақ Ордасының құдіретті ханы Тәуекелдің сүйікті інісі Ораз-Мұхамед сұлтанмен тым құрыса жүздесіп, әңгімелесе алмасақ, бұдан соңғы сөзде — сенім, істе — мән қалмайды! Он-он бес жыл бойы екінші, үшінші қатарда, көлеңкеде жүріп, үлкен билікке жаңа ғана жеткен дьяк Василий Щелкалов өктемдік көрсетем деп рәсімді бұзғанын, тіпті зорлыққа тізгін бергенін кеше-ақ аңдаган. Қазақ патшазадасы келіссөздің басы-қасында болмағанымен, одан мүлде шеткері қалуға тиіс емес-ті.
Бірақ Рим цесарі мен поляк королінің елшілеріндей марлат емес, түрік сұлтаны, қызылбас шахының елшілеріндей кекірт емес, тәкаппар кейіпті болғанымен, тым жұпыны, тіпті жайдақ көрінген көшпенді жұрт өкілдерін икемге оңай келтіріп, қалаған жағына бұрап жығам деген оймен тым еркін кетіпті, еркін кетпеген — шалыс басқан. Василий Щелкаловтың көз алдына ақтажы бояр, өзінің ағасы — құдіретті кеңес дьягі Андрей Яковлевичті онша көп қиналмай-ақ Елшілік дуанынан айдап тастаған Борис Годуновтың зор тұлғасы елестеген. Өткір қоңыр көз өңменінен қадалғандай, төбе құйқасы шымырлап кетті. Аға орнына сайланбағы тұспалмен болса да анық айтылған, бірақ мархаматты жарлық әлі шыққан жоқ. Тәп-тәуір басталған істің аяғы құрдымға кетсе, оған мына асау көшпенділер емес, Елшілік дуаны, бүкіл дуан емес, жалғыз Щелкалов-іні кінәлі болып шықпақ. Бориске керегі де сол... Дьяк зорлана күлді. Царевич Ураз-Магмет Андановичтің өз ағайындарымен кездесуді күтіп, Ноғай керуен сарайында жатқанына, міне, бесінші күн. Аты ауызға алынғаны жаңа ғана емес пе? Ендеше, реніш, өкпеге жол жоқ. Енді бес минуттан соң осында болады. Құл-Мұхамед екі-үш қадам алға озған. Қалғандары да бір-бір аттап тоқтады.
Қалт бөгелген Ораз-Мұхамед: — Бар болыңдар!.. Тым құрыса бас елшіні иықтан қағып, ризашалық рәсімін жасамастан ( құшақтай алармын, тіпті, буын-буыным босап жылап жіберермін деп қорыққан ) жасыл сақтиян етігімен жалаңаш тақтай еденді сықырлата басып, жоғары озды. Посольский приказ өкілдерін сонда ғана көргендей, тағы да болмашы бөгеліп, салқын жүзбен, бірақ аса сыпайы сәлемдесті де, тура төрге, екі аралықтағы тас қабырғаға тірей орнатылған ағаш сәкіге барып отырды. Сендерге де, сендерге де қосылмаймын, ара ағайынмын дегендей. Бір сәт тыныштық орнады. Содан соң Бәселей бек сұлтанға қарап ұзақ сөйлеген. Іс жайын мәлімдесе керек. Сұлтан тұнжырап, үнсіз тыңдады. Екі-үш рет жауап қайырды. Әлденені ежіктеп сұрағандай. Орыс бегімен мәмлеге келіскен соң ғана қазақ елшілеріне бұрылды. Қоңыржай, бірақ жасынан әмір етіп үйренген өктем үн. Айтқаны — өз жайы емес, сұрағаны — өз тағдырының шешімі емес.
Қазақ Ордасының қазіргі халі қандай, елшіліктің түп мақсаты не, әуелі Алтын Сарайда, кешелі-бүгін жұбабханада айтылған сөздер тегіс ақиқат па — өз ахуалына тікелей қатыссыз, бірақ алыста қалған отанының бүгіні мен болашағы — бағы мен талайы үшін мәнді мәселелер жайы. Қазақ елшісінің көңілінде бәрі де сайрап тұр. Айтары көп. Сұрап білмегі одан да көп. Бірақ қаншама көлденең көз бар. Қаншама тосын құлақ бар. Бөтен тарапқа аяқ баса қойған жоқ. Кешеден бері әлденеше мәрте айтылған, бірақ кеңестен тыс Ораз-Мұхамедке беймәлім деректерді тегіс қайталап шықты. Ел іргеленген. Өріс кеңейген. Азаматтың алапасы асыпты. Ағайын-туғанның абыройы артыпты. Бірақ білгір аға алақайдан аулақ. Артын ойлайды. Тұп мұратын түгендемек. Қанша қуанғанмен, қатты толқығанмен, көзін әлдебір нүктеге қадап, сұп-сұр болып отырған Ораз-Мұхамедтің сызы сыртқа шықпады. Бейтарап күйде, сабырмен, ақырына дейін үнсіз тыңдаған. Тілмаш Булгак бас елшінің бір сөзін де қаза жібермей, тап-түп қағып алып, дуан өкілдеріне жеткізіп жатыр. Бәрі белгілі. Жаңа дерек жоқ. Осымен тоқтады ма деп еді, сөз аяғында бас елші басқа бір әңгіменің шетін шығарды.
Бірақ тіл мүкіс, түсінісе алмай тұрған жайымыз бар. Ортаға кісі жүрген тасымал сөзде не береке болмақ. Тілегіміз қабысар емес. Біз — ағалы-інілі бауыр, алыс-берісті анда болсақ дейміз. Мәртебелі бектер, — Құл-Мұхамед Посольский приказ өкілдеріне қарап, жеңіл тәжім жасады, — әуелі Көшім ханды байлап әкеп бер, адалдығыңа сонда сенеміз деседі. Қарауында асса жарты мың жасауылы бар, хан емес, қашқын кебіндегі Көшімді Ібір-Сібірдің қай жықпылынан кім іздеп таппақ!? Жұрты ойрандалғалы он үш жыл. Содан бері қол созып, қай сұлтаннан жәрдем алыпты? Үйіне түсіп қай қазақтан сусын ішіпті? Түстіктегі жауымызбен жең ұшынан жалғасқан кінәсі бар. Арқадағы ағайын арасына ірткі салмақ айыбы бар. Шенімізге жақындай алмайды. Ақ патшаның жауымен жау екеніміз осыдан-ақ көрініп тұр емес пе. Ал от қару бізге еншіміз жоқ Ібір-Сібірге аттану үшін, орыстың өзіне қарсы жұмсау үшін керек емес. Ақ патшаның бұл тараптағы андыз әскері қанша екені бізге әуелден мәлім. Аттаныс ойласақ, осынша күтпес едік. Бекінбей, орнықпай тұрғанда ұран тастар едік. Жүздессек те тіздескеміз жоқ. Жылы шыраймен көрістік, енді игілікпен келіспек ниеттеміз.
Біздің бітіспес, Сыр бойындағы қалалар өз Ордамызға оралғанша қылыш үстінде ғана кездесер жауымыз бар. Ол — бұқарлық Абдолла. Абдолла Русияның табандасқан дұшпаны — түріктің қондыгерімен анда. Яғни, Русияның да жауы. Кеше Үргенішті алды. Қазір Сарайшыққа бекінгелі жатыр. Ертең Хажы-Тарханға шабады. Қонысы шектескен соң, бұқар мен түрік біржола қауышып табысады. Көп ұзамай бүкіл Қазылық тау, Қобан су мен Үзе, Тән дария бойы тегіс жасыл тудың астына қарамақ. От қару бізге осы Абдолланың омыртқасын сындыру үшін керек. Ал мархаматы Бәселей бек айнымас анда екеніңе көзіміз жетсін, әуелі Бұқарды қаратып бер, от қаруды содан соң аласың дейді... Ораз-Мұхамед тізеде сұлық жатқан оң қолын болмашы көтеріп, бас елшіні тежеді. Бірақ тілмашты тоқтата алмады, соңғы сөздерді аударып үлгерген. Жалғаны жоқ, анық. Бірақ қатқыл көңілден шыққан кекесінге ұқсас кеп қайта айналып иесін тапқанда, тым оғаш естілген, түрпідей тиген. Василий Щелкалов қызара сұрланып кетті. Сылтау үшін айта салған сөзінің жүйесіздігін түйсінгеннен ғана емес, елшінің өзін соншама елеусіз қалдырып, ақтажы боярдың ғұзырына жеткендей, мына царевичке шағынғанына.
Көп шаруаның тетігі қолында тұрған дьяктың көңіл күйін нық аңдаған Ораз-Мұхамед елшілерге қарата сөйлеп кеткен. Қазақ Ордасының елшілерімен келіссөз басқа емес, мархаматты Василий Яковлевичке тапсырылуының өзі үлкен құрмет деп білем ( тынымсыз, үздіге сыбырлағаннан даусы қарлығуға жақындаған тілмаш асыға аударып жатыр ). Құдіретті ақ патшаның кең дастарқанының басынан дәм татуға, алтын сарайының көлеңкесіне саялауға кім ұмтылмаған. Солардың ішінде уысына у жасырып келген зымиян, қойнына қанжар тығып келген қаскөй кісілер де болуы ықтимал ғой. Доспын деп өзеуреген жұрттың бәрін жан тартқан батыр ақыр түбі қамалаған жау ішінде оянбақ... Әйтсе де, — Ораз-Мұхамед қазақша сөйлегенімен, Посольский приказ өкілдеріне арнай айтқан, — сенім мен сезік арасында еркін түсінісе алмай жатқан жай бар сияқты... — Сұлтан ием, орыс ағайындардың жол-жорасын жақсы білесің, өзің ақыл қос, — деді Шөгел би. Мұндағы мәртебелі бектерге айтып едік, кездесу үшін ақ патшаның өзінің рұқсаты қажет десті. Біздің білуімізше, қызылбас шахы арыдағы түрік қондыгеріне, берідегі бұқар ханына жау, яғни, орыс еліне достық сапармен ғана келсе керек.
Кездессек, кеңессек, ортақ жауға қарсы бірге аттанар, Бұқарды қос бүйірден қыспаққа салар күн туар ма еді... Қанша жүйрік болғанымен, тілмаш Булгак еріксіз тоқырады. Неше күн бойы сабыр сақтап, бір сәтте бар дегбірінен айрылған, Ораз-Мұхамедті бұдан соң көреміз бе, көрмейміз бе дегендей, жамырамағанымен, жапырлай сөйлеген елшілердің бірінен соң біріне қарап, аңырып тұрып қалды. Алайда көпті көрген дьяк, тіл білмесе де, іс жайын қапысыз түйсінген. Соңғы бес-алты күн орайында жігісіз байланған, алғаш босаға аттап, патша ағзамның алдын көргеннен бері болмаған шарасыз кейіпке түскен қазақ царевичі қасқағымда дүр сілкініп, күш алды. Кіріптар патшазада емес, екі ел арасындағы дәнекер, делдал да емес, алыстан келген елшілердің басшысына, бірден-бір әміршісіне айналды. Мана, есіктен озып, сәлем алган сәтінен бастап. Мұны царевичтің өзі де кәміл сезінген сияқты. Тым мығым сөйледі. Бас уәзір кеңшілік жасаса, қызылбас елшілерімен де келіссөзге отыру қиын емес. Қазақ елшілері де, дуан өкілдері де өз жайларына тарап, екеуі оңаша қалған. Посольский приказдың шаруасына қалай араласам.
Мағлұм етсең болды, бас уәзір ( солай айтты — великий визирь ) сөзіңді жерде қалдырмайды. Посольский приказда басқа біреу отырса, көп істің басқаша боларын, тіпті теріс. Дьяк күрсініп, қолын сілтеді. Кездесесің қазақтарыңмен. Жоқ. Құл-Мұхамедтің өзімен ғана. Бірақ... тілмаштың көмегінсіз іс бітпес… — деді Щелкалов Ораз-Мұхамедті қолтықтап, сыртқа шығуға бет алып. Бірі менің сөзімді, бірі қазақ елшісінің сөзін жазып отырар. Үлгермеген жері болса өз алдыңа келгенде айтып толықтырармын. Царевичті өзімсіне арқаға қақты. Шаруасының шатағы көптігі ме. Жоғары мәртебеге әлі жете алмай жүргені ме. Өз еркінен тыс істер атқаруға мәжбүрлігі ме... Ауа шыңылтыр екен. Аспан — айғыз, қырбақ ұшқыны байқалады. Батыс көкжиектегі қаз бауыр бұлт арасынан себездеген күн сәулесімен Тас шаһар шегіндегі сарай, ғимарат, шіркеулердің әр түрлі кейіптегі самсаған алтынды шатыр мұнаралары сары жалқындана құбылады. Дьяк пысқырына тыпыршыған, күміс қоңырау, айқыш-ұйқыш шынжырлары тынымсыз сыңғыраған күрең айғыр жегілген аю төсеніш, мақпал қаптамалы әсем шанаға мінді, царевич кекілі үкіленіп, құйрығы сүзілген, шашағы төгілген оқалы қызыл кежім, алтынмен апталған қымбат ер-тұрманды боз арғымағына қонды.
Әрқайсысы өз ойының тереңіне батып, үнсіз айрылысқан. XVI тарау ҒАДИ-БЕК — ҚЫЗЫЛБАС ЕЛШІСІ Мұсылман рәсімінде босаға аттаған адам бірінші болып сәлем береді. Әрине, іштегі кісі ( кісілер ) өзінен өлшеусіз төмен болмаса. Қызылбас елшісі — қазір бағы қайтқанмен, аталы жұрт санатынан шықпаған, бір кездегі іргелі ел өкілі. Дәрежесі кем емес. Есіктен кірген бетте, қасындағы қартаң тілмаш Дәулет-Бахты: — Қазақ, Қалмақ Ордаларының падишахы Тәуекел ханның елшісі Құл-Мұхамед бек!.. Төрде, қызыл ала кілем үстінде, ұзыншақ, төрткіл жастыққа белінен батып отырған, дағарадай жасыл сәлделі қара шұбар кісі селт етпеді. Кекірейген қалыпта суық жүзбен, тесіле қараған. Тілмаш аударып үлгермеді, тіпті Құл-Мұхамед те өз сөзін толық аяқтап бітпеген, қызылбас елшісі атып тұрды. Әйтсе де сәлем алмап еді. Құл-Мұхамед тапап жіберердей төніп келіп, қос қолын бірдей ұсынғанда ғана салаң еткізіп оң қолын ұстата салды. Жұп-жұмсақ, жып-жылы, сондай сүйкімсіз, өлі қол.
Арқасына бадам өрнекті кермен шәлі жамылып, оның омырауға түсіре байланған ұшына салақтатып алтын қын, сүйек сапты қанжар ілген, бірақ сардарға — бітісі, саясаткерге — сұқыты ұқсамайтын, бетінде қорасан дағы бар, орта бойлы, орақ мұрын, арық адамға мүлде қатысы жоқ бөгде дене. Қайратты қазақ елшісі сықырлата қысқанда ғана жан кіргендей, сілкіне тартынған. Ширығып тұрған Құл-Мұхамед жібере қоймады. Қызылбас елшісінің бүкіл бітіс-болмысымен мүлде үйлеспейтін, жалтыраған, қап-қара, үлкен көздеріне қадала қарап тұрып, рәсім жөніне көшкен. Түркі мен парсыға бірдей жетік тілмаш бұл сөздерді де ауыздан шығар-шықпаста тәржімалап үлгерген. Одан арыға баспады. Тағы не айтарың бар дегендей күтіп тұр. Құл-Мұхамед қызылбас елшісінің қолын сонда ғана босатты. Дүниенің екі тарапынан аттанған қазақ пен қызылбас аталы жұрттың байтағы Мәскеуге бір мезетте жетіп, енді бір шатыр астында жүздесіп отырса, — Алланың бізді ақ жолға бастаған жоралғысы емей немене. Ғади-бек суық жымиып бас изеді де, кеңесті отырып жалғастыруға ишарат жасады. Иран шахының өзі болмаса да көзімін дегендей, шегіншектеп барып, қызыл жібек шарбарының бүрмелі кең балағы судырай төгіліп, оқалы жұмсақ кебісін астына баса, манағы жасыл жастыққа жайғасты.
Қазақ жастық емес, көрпе салады. Кілем, сырмақ үстіне де отыра береді. Бірақ Аббас шахтың өкілі мамық жастықта отырғанда, Тәуекел ханның өкілі қалайша жалаң кілемге тізе бүкпек. Құл-Мұхамед төрге шыққанымен, отырмады. Бұл кай мазақ дегендей, қызылбас елшісіне сынай қараған. Ғади-бек айтпай-ақ түсінді. Қол соққан. Есіктен иіле кірген қызметші құшағындағы күмпиген үлкен жастықты Ғади-бектен сәл төмен, есік пен төр аралығына қойып еді. Құл-Мұхамед сүйреп жоғары тартып, қызылбас елшісінің қатарына отырды. Ал қызылбас елшісі астындағы жастығын қос қолдай ұстаған беті, жоғары сырғып қонған. Құл-Мұхамед қайтадан қатарласты. Ғади-бек жастығымен кілем бетін сыпыра тағы жылжыды. Енді Құл-Мұхамед төрдің төбесіне, іргеге барып бір-ақ тоқтаған. Әрине, Ғади-бек одан да жоғары озып, қабырғаны тесіп, сыртқа шығып кете алмады. Сонымен, екі елші де өз елдерінің абыройын түсірген жоқ. Ертең, бірі шахтың, бірі ханның ғұзырына қайтып оралғанда, жүздесу кезінде төр төбесінде, жоғарыда отырдым деп еркін айта алады. Екі елшінің арасына тартылған дастарқан да төрге, қабырғаға тірей жайылды. Иран шәрбаты. Қара мейіз. Кептірілген хұрма. Бітеу қазы емес, тұтасымен үйтілген қой емес.
Бірақ шет жұрттың ең сыйлы асы. Тіпті сақарада ұшыраспайтын, Алланың рақметі жауған қасиетті қоныстардың дәмі. Құл-Мұхамед риза болып қалды. Жүзде су туралы ұсыныс жасаушы өзі болғандықтан, кеңесті де алдымен бастады. Қуанбас жөніміз жоқ. Қызылбас пен қазақ ежелден-ақ тілегі табысқан ел. Арыстан Аббас шахтың арғы атасы сайып-қыран Исмайыл шах пен Тәуекел-бахадұр-ханның атасы аруақты Қасым хан жүздесіп көріспесе де, ортақ жауға бірігіп қылыш ұрды. Қазір жарты әлем жамбасыма түсті деп көктегі құдайды ұмытқан, пайғамбардың хадисін аяққа басып, дін қарындастың қойнына суық қолын сұққан бұқарлық Абдолла ханның атасы қаныпезер Шәйбанидың күнін батырған сол, жаны жаннатта тыныстап жатқан қос қыран ғой. Манағыдай сіреспей, жайланыңқырап отырды. Әйткенмен әлі де тәкаппар кейіпте. Қынама қызыл тырнақ, сүйекті саусақтарын тарбита жайып, мықынын таянды. Шынашағына тағылған, үлкендігі торғай жұмыртқасындай, аспан көк түсті березе жүзік белді орай буылған жалпақ, қызыл жібек құшақпен астасып, айрықша сәнді көрінеді. Содан соң Исмайыл шах бүлікшіл ханның өзінің көзін жойды. Иә! Жер бетінде Иранның шахынан құдіретті әмірші жоқ! Жолына кесе-көлденең тұрған жанның бәрінің көрер күні осы! Ғажамның жауы — қазаққа да жау.
Тілегіміз бір, тізе қоспас жөніміз жоқ. Айдахардың жеті басы бар деген. Жеті басы кесілсе, жетпіс жұмыртқасы қалады деген. Жағалай шаппасақ, жабыла тапамасақ, жер бетін тегіс жайлар зұлматқа қайран табу қиын. Діннен безген кәпір, қоянжүрек қорқақ Абдаллах ханның бас сүйегінен алтынды кесе жасату тіпті оңай. Бірақ ұлы Аббас шахтың батыстағы, бұдан гөрі маңыздырақ істерден колы тимей жатыр. Осы жақында ғана түрік сұлтанының ең тандаулы, жаңа шерік әскері талқандалды. Жүз мың түрік өлді, жетпіс мың түрік жәсірге түсті... Ғади-бек өз сөзінің қазақ елшісіне қаншалық әсер еткенін байыптағысы келгендей, аз бөгелді. Бірақ Құл-Мұхамед не ризашылық білдірмей, не қостамай, үнсіз, тесіле қарап, бедірейген де қалған. Біздің мақсатымыз — дінсіз түріктерді жер бетінен мүлде аластау, жөнге көнгенін қайтадан хақ жолына түсіру. Иншаллах, көп ұзамай-ақ алтынды Стамбұлда, қасиетті Айя-София мешітінде Хазірет Әлидің атына хұтпа оқылмақ! Құл-Мұхамед сол безірейген қалпынан жазбаған. Бек, — деген сосын қызылбас елшісіне қарай еміне түсіп. Кімнің діні тура екенін Стамбул мен Исфаһандағы, Бұхара мен Казвиндегі ғұлама молдалар шеше жатар.
Арыстан Аббас шахтың елшісімен не мақсат, қандай жолда кездеспек ниетімді мархаматты ақ патшаның кеңшілігінен соң арамызда жүрген білгір мырза Дәулет-Бахты айтса керек. Құдіретті Тәуекел хан айбынды Аббас шахпен тізе қоса отырып, өзімен діні бір болса да тілеп қайшы түрік қондыгеріне қарсы қылыш көтеруге әзір. Амал не, жер шалғай, мүмкіндік жоқ. Алайда бірге аттанар ортақ жау жақыннан да табылады. Ол — бұқарлық Абдолла хан. Егер кесімді уақытта Аббас шах бастаған өңшең арыстан қызылбас сарбазы түстік-батыстан қаптаса, терістіктен өңшең жолбарыс, мың сан қазақ аламаны құйындай соқса... — Соғыстың ауыр салмағын кім көтермек? Тәуекел-бахадұр-хан жарағы сай, қаруы қапысыз жүз қырық мың әскер шығара алады. Құл-Мұхамед шалқалай бере қарқылдап күлді. Аббас шах барыс жылы ( * 1590 жылы ) масқара бітімге қол қойыпты... Құл-Мұхамедтің мысқыл, кекесінсіз, сабырмен айтылған сөздерін Дәулет-Бахты тілмаш аударып үлгермеді, қызылбастың кекірт елшісі шоқ басқандай ышқына шоршыған. Бекер!.. — деді қолын сілтеп, асыл жүзікті шынашағы селтең-селтең етіп. Арыстан Аббас шах Ғираттан, Балхтан, бүкіл Хорасаннан айрылды. Мұның бәрі түк емес-ау.
Құдайды ұмытқан бұқарлықтар қасиетті Мешхедтегі әулие-әнбиелердің қабірін қазып, сүйегін отқа өртеп, күлін желге ұшырғанын қайтерсің... — Зауалын хақ тағала берсін!.. — деді түнере күреңітіп кеткен Ғади-бек. Сосын әуелгі арнаға қайта ауған. Дәл бүгін қызылбас пен қазақтың тілегі бір төбеде тоғысқанын көріп отырсың. Арыстан мен жолбарыс қатар атылса, айдаһарда қарсыласар не қауқар қалмақ! Мен — Қазақ Қалмақ Ордаларының елшісі Құл-Мұхамед бек — құдіретті Тәуекел-бахадұр-ханның атынан, ұлыстағы ұлүғ кісілер Шах-Мұхамед сұлтан мен Көшек сұлтанның атынан, қызылбас елшісі Ғади-бек, саған, сен арқылы айбынды Аббас шахқа, Аббас шахтың дәргейіндегі барлық әмір атаулыға сөз айтам: ортақ жау Бұқарға қарсы бірге күресейік! Ниетіміздің ақтығына, көңіліміздің беріктігіне ханның атынан, халқымның атынан құран ұстап, ант беруге мен әзірмін... Үнсіз түнеріп отырған Ғади-бек кенет қоңыр жүзіне қан құйылып, бет-аузы, мойнына дейін күреңітіп кетті. Содан соң... Біз әзірміз. Дәшті Қыпшақ қазір атамыз Қасым хан кезіндегіден де күшті. Егер Айбынды Аббас шах батыр бабасы Исмайылдың аруағын сыйласа, бұл жолы да ортақ жаудың қылтасы оңай қиылмақ.
Тек арғы жазда ма, екі жылдан соң ба... аттаныс мезгіліне келісейік... — Шәрбат алыңыз, — деді Ғади-бек Құл-Мұхамедке ықылас білдіріп. Тым еркін сөйлейтін, тым озғын шешетін қазақ елшісімен келісім жайын емес, мына амалсыз ұрынған кеселді істен қайтсе абыроймен шығу жайын ғана ойлап отыр. Шынында, қызылбас елшісінің қазіргі халі өте шатқаяқ еді. Гиляндық бай көпестер әулетінен шыққан Ғади-бек өмір есігін алғаш аттаған, нағашы ағасының басшылығымен терістікте Дербент, Шәмаха, шығыста Үргеніш пен Самарқанға керуен тарта бастаған шағында құдіретті Иран шахының елшісі болуға дайындалып жүрмін деп ойлап па. Уақыт өте келе тұқым-жұрағатынан тегіс озғындап шыққан, неше жұрт жайлаған жер жайына ғана емес, сол жұрттардың әр қилы тіліне де жетік Ғади-бектің аты дәулет-хананың ( * Шах сарайы ) өзіне мағлұм болды. Кавказдағы, бірі — Түркияға, бірі — Русияға қарай ойысып, Иранның уысынан шығып бара жатқан аймақтарға керуен тартқан сапарларында мәнді мағлұматта ала қайтумен ғана шектелмейтін, тілеуі ортаққа — жәрдемсіз, жалғыз қалмайтынын білдіріп, ниеті бөтенге — көкте құдай болса, жерде шах барын ескертіп қайтар еді. Ептілігін, іскерлігін танытқан Ғади-бек көп ұзамай Русияға аттанды.
Көпес емес, елші ретінде. Ол — баяғы Хұдабенде, азан айтып қойылған Сұлтан-Мұхамед аты ұмытылып, құдайдың қалқиып қана жүрген пендесі атанған дәрменсіз кәрі шахтың заманы еді. Хижраның 995 жылы ( 1587 жыл ) Иранның кенеуі кеткен ескі тағына бірден-ақ өзгеше билік, өктем әмір танытқан он алты жасар Аббас шах отырған соң, күн озған сайын күш алып, қарпымы кеңейіп бара жатқан құдіретті ел Русиямен арадағы қатынас бұрынғыдан әлдеқайда жандана түсті. Шахтың мархаматынан қақас қалмаған Ғади-бекке сарайға аса жақын мәртебелі ұлыққа лайық, сырттай қарағанда онша абыройлы болмаса да шатақ, шырғалаңды, қиын істер жүктелетін. Терістіктегі сыны зор, сыры мол, алып елге келген осы үшінші сапарда да мойнына артылған құпия міндет бастан асады. Русияны Түркияға қарсы соғыска итермелеу, патша өкіметінің терістік Кавказға әсіресе Дағыстан тарапына қол созуына тыйым айту, бұрынырақ басталған, әзір шешім таппаған, одақтастық туралы әңгімені қоздандырып қою... Қайтар жолда ретін тауып, Дағыстан, Шәмаха, Дербент арқылы өтіп, тау халықтары әмірлерімен, әсіресе құмық шамхалымен құпия жүздесу... Осыншама көп шаруа жүктелгенде, әрине, сонау Бұқардың ар жағында, Сібірдің бер жағында жатқан көшпенділерге қатысты ештеңе айтылмаған.
Оның үстіне Ғади-бектің жансыз ретіндегі міндеті көп болғанымен, елші ретіндегі хүкімі тіпті аз еді. Алайда есебі түгел. Нағашы ағасы, туған інісі қоса келген. Бай көпестер ретінде. Иранда арзан, басқа тарапта қымбат неше түрлі тауары бар. Масаты кілемдер. Судыр маталар. Асыл тастар. Елшілікпен бірге жүргендіктен, баж салығын төлемейді, жеке бастары тағы қауіпсіз. Мүлкін он есе пайдаға сатады. Иранға оралған соң Русияда ғана бар, басқа елдердің бәрінде қымбат бұлғын мен сусар, кәмшат пен тиін терілерін тағы да он бағасына өткізеді. Керек десеңіз, қызылбас елшісі шахтың мәртебесі үшін емес, осы дүние-мүлік үшін басын соншама қатерге байлап жүр. Әрине, Ғади-бек те өз елін сүйетін. Бірақ өз үйіндегі ошақ қамын артығырақ көруші еді. Ал бас... бас бәрінен де қымбат. Өзіне қолғанат болған әмірлердің мойнын оңай қырыққан, тіпті бірге туған бауырларынан да қнналмай құтылған Аббасқа гиляндық саудагер Ғади-бек кім. Русияға жібергенде Бұқарға қарсы одақтас тауып кел деген жоқ. Сонымен қатар... Аббас үшін аса маңызды, тіпті қазіргі кездегі ең қажет шаруа осы.
Кеше ғана күн түбіне, Үндістандағы ұлы моғол падишахы Ақбарға елші жібермеп пе еді. Бұхарға қарсы одақ! Керек десеңіз, түрік сұлтанының өктем шарттарына көніп, соншама қорлық бітімге қол қойғанда, енді алаңсыз, бар күшті шығысқа қарсы жұмсамақ ниеті тұрмап па еді көкейде. Бірақ... бірақ берілген хүкімнен ауа жайылмайды. Өз елінің атынан еркін сөйлеп отырған әріптесінің алдында өлшеусіз кішірейерін біле тұра шындықтан қаша алмады. Ең бастысы — өз еркінен тыс басталған күмәнді іске шатылмауды ойлаған. Дәшті-қыпшақ ханы Тәуекел ұлы Аббас шахқа арнайы елшілік жолдасын. Әскери одақ ат үсті шешілетін мәселе емес!.. Казақ Ордасы мен Қызылбас елінің қақ ортасында Бұқар тұр емес пе! Бұрын Үргеніш арқылы қатынасуға мүмкін еді. Абдолла хан арыстан Аббас шахқа тілектес түрікпен аламандарының талқанын шығарып, Қажым ханды Ғажамға қуды, енді бүкіл Хиуа, Хорезмді қылышының астында ұстап отыр. Әйтпесе Тәуекел-бахадұр-хан баяғыда-ақ елші аттандырып, ендігі арыстан Аббас шахпен анттас анда болып отырмас па еді. Бірақ құданың көзі түзу екен. Алыс Мәскеуде кездестік. Әзірге тек осы орыс елі арқылы ғана қатынасып, тілдесер жағдай бар. Ойламаған жерден орайы келген істен неге бой тартамыз?
Осы қазір келісім шарт жасайық деп отырғам жоқ. Бұл — Аббас шах пен Тәуеккел ханның ісі. Сіз екеуміз сол құдіреті күшті, қолы ұзын қос падишахтың қызметші нөкеріміз. Ендеше, өз міндетімізді атқарайық. Мен өзімнің бір адамымды елшілік толық өкілетпен, сіздің көлеңкеңізде Аббас шахқа жіберем. Сіз де өзіңіздің бір кісіңізді бізге қосып, Тәуекел ханға аттандырыңыз. Ғади-бек бетіндегі қорасан дақтары тереңдей шұбартып, үнсіз тұқырып аз отырды. Қатты толқу, қиналыс үстінде екені аңдалады. Бірақ қайыспады. Менің хақым жоқ... — Сенің Аббас шахқа, қалса, бүкіл қызылбас жұртына пайда келтірер істен бой тартуға хақың жоқ! Өзіне айтылған сөзді анық түсінген, оның мән-мағынасын ғана емес, бар салмағын да айқын аңдаған Ғади-бек момақан кейіпте тәржімаға көшкен Дәулет-Бахты тілмашқа бажайлай қараған. Екі арадағы дәнекер ғана емес, ақ патшаның көз-құлағы. Осында айтылған әңгіме бір сөзі шығасы кетпей, осы бүгін-ақ орыс әкімдерінің құлағына жетеді. Қиыны ол емес. Қиыны… Бірінші рет істес болып отырған жоқ, Ғади-бек өзінің Русия қызметінде жүрген осы бір отандасын жақсы білетін. Жас кезінде, әлде Гүржістан, әлде Дербент маңында аттаныста жүрген құмықтардың қолына түсіпті.
Одан құлдыққа ноғайға сатылған. Қаншама жылдан соң Хажы-Тарханға, орыс сардарларының қарауына өтеді. Артық сөзі жоқ, аса зирек, парсы, құмық-ноғай, орыс тілдеріне бірдей жетік ирандық ақыр түбінде Посольский приказдан бір-ақ шыққан. Қазір татар әйелі, төрт баласы бар. Ісіне тыңғылықты тілмаш. Екі араға түскенде, тіпті, бар-жоғы аңғарылмайды. Оңашада талай рет тамырын басты. Ақ патшаға адал. Сырға берік. Бірақ Иран шахына да айрықша құрметпен қарайтыны байқалған. Қызылбас пен орыстың зұлым түріктерге қарсы одақ болуын, құмық шахмалының аузына құм құйылып, Русия патшасы мен Иран шахы Дербентте табысуын қалайтыны аңдалып қалушы еді. Қызмет бабында жүздескен адам атаулыны діні, тегі, мансап-дәрежесіне қарамастан, өз ісіне қатысты жансыз құралмен бір қисап санайтын Дәулет-Бахты дәл осы жолы да өз әміршілері — орыс бектерінен басқа ешкімге жұмған аузын ашпаған күйі кете ме. Жоқ әлде... Ғади-бек кім екенін нақты пайымдамаса да, өз тәжірибесінен жақсы білетін: бірге келген кеңесшілердің ішінде тым құрыса үш адам дәулет-хананың құпия тыңшысы. Қазақ елшісімен кездескені көпке мәлім. Ертең қаһарлы шах көшпенділер өкілімен арада қандай әңгіме болды деп сұрамай ма? Керуен тарту қақында емес қой.
Ғади-бектің арқасынан суық тер шықты. Аузы да құрғап кеткен екен, тілі өзінікі емес, бөтен дене сияқты. Шәрбатқа қол созды. Таңдайын жібітіп, тамағын кеней бергені сол еді, қазақ елшісі « Аллах ақбар! » айтып бетін сипады да, лып етіп орнынан тұрды. Тілге келтірмей сөйлеп кеткен. Бұдан былай жүмлә қазақ халқы ұлұғ орыс халқын арқа тұтпақ. Русия бізге жүздеп топ береді, мыңдап мылтық береді. Тілесек, тіпті от қарулы андыз әскерін жібермек. Бұқардың қылтасын өзіміз-ақ қиямыз. Ортақ жау, ортақ іс, асыл туған Аббас шах еншілі сыбағасынан құр қалмасын, ата жұрты Хорасаннан біржола айырылмасын деген туыстық тілекке тірелер еді Тәуекел-бахадұр-ханның ниеті. Кесімді сөзіңізді келесі сұқбатта, үш күннен соң айтарсыз… — Ғади-бек сұраулы жүзбен, таңырқай қарап еді, Құл-Мұхамед төрге қарай қайта аттап, қос қолын бірдей созды. Даңқын естімесеңіз де жүзін көрген боларсыз. Алтын Сарайдағы, Салтанатты сарайдағы мәртебелі қабылдаулар да төрдің төбесінде отыратын айыр қалпақты сұлу жігіт — сол Ораз-Мұхамед-бахадұр-сұлтан. Ақ патшаға да, бас уәзірге де қалаған уақытында сұраусыз кіре алады.
Сіз бен біз бір емес, он мәрте кездесеміз десек те жол ашық… * * * Арада бес күн өткенде, Қазақ Ордасының царевичі Ораз-Мұхамедтің датын елшілік дьягі Василий Щелкалов царский шурин и правитель, слуга и конюший боярин Борис Годуновқа мағлұм еткен соң, бүкіл Русияның ақ патшасы Федор Ивановичтің арнайы рұқсаты бойынша, Құл-Мұхамед пен Ғади-бек екінші қайтара жүздесті. Оңай келіскен. Ғади-бек өз серіктерінің бірі Дәруіш-Мұхамедке Аббас шахтың атынан Тәуекел ханға барып қайтуға өкілет берді. Ал Қазақ Ордасынан Иранға елші ретінде Бұқа-мерген баратын болды. XVII тарау ПОМЕСТЬЕДЕ Ораз-Мұхамед араға жүргеннен соң, ақ патшаның атынан әмір етуші Борис Годуновтың шарапатымен, Қазақ Ордасы елшілерінің ісі күрт оңалды. Қол жетпестей көрінген қызылбастың тілі табылды. Посольский приказ өкілдерімен арадағы, тұйыққа тірелуге айналған келіссөз жаңа арнаға түскендей болды. Ұзамай, Боярлар кеңесінде талқыға салынған соң, кесімді жауап айтылуға тиіс. Ең ақырында, басты елшілерге Ораз-Мұхамедтің Мәскеу іргесіндегі поместьесінде конақ болып қайтуға рұқсат берілді. Патша әкімшілігі бұл сапарды Қазақ Ордасын біржола бері қарату ісінде айрықша мәні бар саяси шараға балаған.
Алыстан келген елшілерді ақ патша ғұзырындағы царевичтің биік мәртебесіне лайық дәрежеде қабылдауға әзірлік үшін Ораз-Мұхамед өз қонысына үш күн бұрын аттанды. Патша сарайынан арнайы бөлінген өкілдер царевичтің үй-жайын көріп, тіпті қора-қопсысына дейін мұқият қарап, байлық, барлық белгісі болғанымен, сән-салтанат жағы жетісіңкірмей жатқанын анықтады. Қазақ Ордасының елшілерін қабылдамақ царевичке көмек ретінде патша қазынасынан жүз теңге бөлінген еді. Өкілдер соның тең жарымынан астамын шығындап, Ғади-бектің саясында келген қызылбас саудагерлерінен конюший бояриннің өз хоромына тұтуға ұялмайтындай бірнеше масаты кілем сатып алды, Китай-городтағы шетелдік көпестердің дүкендерінен қымбат мата, күміс зерлі ыдыстар, Пожар алаңындағы базардан кеспек-кеспек бал, күбі-күбі шарап, ақ ұн, тоң май, Ораз-Мұхамедтің өз поместьесінде де бар, басқа да толып жатқан, қажетті, қажетсіз дүниелер мен тамақтарды шана-шана етіп тиеп әкеп, үйіп тастады. Барлық шығын туралы толық есеп беріп, царевичтің қолына қалған жиырма төрт теңгені ұстатты.
Ақ патшаның мархаматы мол екенін атап айтып, шет мемлекет елшілерін поместьеден бір шақырым жерде, нан-тұзбен, арнайы жасақпен қарсылау қажетін тағы да еске салып, меймандарға алғашқы күні де, келесі күні де, үшінші күні аттанарда да айрықша сый, өзгеше құрмет көрсету керегін және ескертіп, Құл-Мұхамед бек пен кіші елшілерді құрмет тұта отыра, дастарқан басында, жай отырыста, әсіресе шарап үстінде, олардың бұрын ішке бүгіп қалған немесе айтуды қажет таппаған сырларын білуге, шетел туралы жаңа, қосымша деректер жинауға кеңес берген; қандай сауалдар қою, қай сұраққа қалай жауап қайыру нені айтып, неден тайқу. Айтқанындай, ертеңіне Қазақ Ордасының елшілерін царевич Ораз-Мұхамед Мурзаев-Юрт поместьесінен тура бір шақырым жерде, қары езіліп, жіпси бастаған айдау жолдың үстінде қарсылады. Алда — кестелі орамалға нан-тұз ұстаған, үстіне бүгінгі ерекше оқиғаға орай асығыс тігілген, орыс үлгісіндегі әрі жаңа, әрі қымбат киімдер киген, дворян әйелдеріндей салпылдаған асыл сырға, әлеміш бояусыз, бір ақ қан тамғандай нұрлы жүз, толық келбетті Милана.
Артта — жол жиегін жағалай, бұрын-соңды мұндайды көрмеген әрі бариннің туысы, әрі шетелдік мейман — ерекше қонақтарды қалай қарсы алуды білмей, кейде қатуланып, кейде жұмсарып, қарсы топ жақындаған сайын берекесі қаша түскен, әр түрлі ат, ала-құла киім, әр қилы қарулы жиырма-отыз мұжық — Ораз-Мұхамедтің поместье, вотчиналарды аралағанда өзімен бірге алып жүретін жасауылдары. Қазақ ордасының елшілері қырық қадамдай жерде тегіс жапырлай аттан түсті. Тобытай батыр беліндегі қылышын, қалғандары қолдарындағы қамшыларын ердің алғы қасына ілген. Аттарын жаяу жетелеп келіп, есік пен төрдей қалғанда « Алла жар! » айтысқан. Қарашы бек болса да шет жұрттық қонақтар — ел өкілі Ораз-Мұхамед те орыс рәсімімен аттан түсіп, елшілермен қол алысып сәлемдесті. Бұдан соң бас елші Құл-Мұхамед игі тілекпен нан-тұз ұсынған келбетті Миланаға, арттағы қарашы қауымға ықылас ишаратын жасап, дәм ауыз тиді. Посольский приказдың бұлжымас нұсқауларының жеткен жері осы-ақ болды. Елшілер атқа қайыра мінуден бас тартқан. Ораз-Мұхамед сұлтанның үйінде Тәуекел ханның ең үлкен анасы Әз-ханым отырған көрінеді. Қазақ рәсімі бойынша жаяулап бармаса болмайды. Қонақтары тегіс жаяу жүрген соң, Ораз-Мұхамед те қоқиып жалғыз өзі ерге қона алмады.
Мырзасының ыңғайымен мұжық жасауылдар да жаппай аттан түскен. Орыс, қазағы, аттылы, жаяуы аралас, шұбыра жылжыған топ деревня шегіне енгенде қазақ елшілеріне жолбасшы бола келген патша дворяны Петр Новосильцев шынымен абыржыды. Мәртебелі Ази-царицамен қалай сәлемдесу керегін жаңа, жол үстінде Ураз-Магмет Андановичтің өзінен сұрап білген соң, Посольский приказдың нұсқауы бұзылатынын анық түйсінгенді. Әйтсе де қиын жағдайда қалғанын енді ғана пайымдады. Аттан түссе, сонша мәртебелі болғанымен, ақ патшаның дәргейінде отырған ханымның алдында кішірейіп қалмақ. Аттан түспесе, царевичтің көңіліне келуі мүмкін. Ең бастысы — екі ай бойғы ықылас, пейілді көлеңке шалып, қазақ елшілері ақ патшаның қазақ ханына деген құрметіне күмәнданып кетпек. Әрине, бәріне царевичтің үйінде Русияға бауырдастық тілекпен елші жіберген көшпенділер әмірінің үлкен апасы барын алдын ала ескермеген Посольский приказ кінәлі. Бірақ ертең сұрау шықса, салмақ патша дворяны Петр Новосильцевтің басына түспек. Ал дәл қазір ешқандай амал-айла, бұлталаққа жөн жоқ. Царевичтің жұпыны хоромына жақындағанда патша өкілі аттан түсті. Ізінше тілмаш Булгак Алексеев пен ұзын саны отыз шақты жасауыл стрелецтер де жаяулады. Қазақ рәсімінің де жетіп жығылған жері осы екен.
Кенет биік, жасыл дуалдың кең қақпасы айқара ашылды да, жеті жасар Сүйініш-Мұхамед-оғлан көрінді. Саралай көз сала сәл бөгелді де, ойға, келе жатқан адамдарға қарай тұра жүгірді. Мана жыларман етіп тастап кеткен Ораз-Мұхамед өзіме келе ме деп еді. Ықшам, сәнді киінген бала әкесіне қарамады да. Ентелей ұмтылған беті жасы үлкен, әрі түр-тұлғасы басқалардан көрнектірек Шөгел бидің бауырына кірген. Елшілер апыр-жұпыр болып қалды. Кезекпе-кезек құшақтаған. Бала бәрінің де бір-бір аймалауынан өтіп, ақырында Тобытай батырдың мойнына мініп алды. Бұл — рәсімнің бұзылуының басы ғана екен. Келер мезетте іште, бірі алтынды асатаяқ ұстаған еңселі, қартаң, бірі алға қарай еміне бере бөгеліп қалған, нұры таймаған, орта жастардағы, қамқа шапан, етегі төгілген қымбат көйлек, сары ала оқалы биік кимешек киген екі әйел көрінді. Қақпадан енерде алға озған бас елші сәлем жасап үлгерген жоқ, нық басып алға аттаған Әз-ханым Құл-Мұхамедті құшақтай алды. Мұндайды күтпеген Құл-Мұхамед әлі де рәсім жөнінен таймай, қос тізерлей сылқ түсіп еді. Хан анасы шынтағынан демеп, тұрғызып алды. Содан соң маңдайынан сүйген.
Қалған төрт елшімен де жоғалып кетіп, жаңа табылған туған бауырындай, қауышып табысты. Ақылман бас уәзір мұратына жетсін! Бәрің де бар болыңдар, балаларым! Айдын көл де құрғайды. Қара су да теріс айналып ағар күн бар. Бүгін басқаға жасаған зобалаң ертең өз басыма келмес деме! Қадамдарың құтты болсын! Алтынды сарай емес, ақ тілектің ордасы — үйге кіріңдер!.. Үш өгізше, жиырма шақты қой сойылған. Кеспек-кеспек бал, күбі-күбі шарап келтірілген. Мол дастарқан ауқаттырақ мұжықтардың арнайы қонақжайға айналған үйлеріне түскен қосшы стрелецтердің алдына ғана емес, царевичтің, көпшілігі шалғайдағы вотчиналардан келген жасауылдарының да алдына жайылған. Тек бұл ғана емес. Әз-ханым өз атынан Мурзаев-Юрт поместьесіндегі барлық үйге сыбаға бөліп еді. Бүкіл деревня қызыл жұмыртқа мейрамы кезіндегідей мәре-сәре, у-ду болды да қалды. Әрине, айрықша сыяпат, ең мол дастарқан царевичтің өз үйінде. Табақ-табақ ет, орысша, қазақша дайындалған, бірінен-бірі дәмді әртүрлі тағамдардан ауыз босамады. Милана бастаған орыс әйелдері пісірген ақ тоқаштар, Алтын-ханымның өз қолынан өткен қызыл бауырсақ, базардан жеткізілген кепкен жемістер мен тәтті шекер — дастарқанда жалдана үйілген қалпынан бір кемімеді.
Бал аяқтап ішіліп, шарап шарасымен сіміріліп жатты. Тіпті ерекше салтанатқа орай арнайы байланған қысырақтың қымызы да бар. Бәрі мол. Бірақ ең молы — риясыз көңіл, ашық пейіл еді. Жолбасшы, Посольский приказдың көз, құлағы болуға тиіс мәртебелі дворян Петр Новосильцев өз міндетіне аса салақ, салақ емес, ақ пейіл, кең қолтық адам болып шықты. Әуелде парсы кілем үстіне, жерге жайылған дастарқан басында не малдас құрып, не аяғын астына бүгіп отыра алмай, қатты жайсызданып еді. Жидек шырынды бал шараптан екі-үш тостаған көтерген соң, қызара тершіп, бар буыны босағандай, ғұмыр бойы осылай ғана отырып, осылай ғана ішіп келе жатқандай күйге түсті. Екі қолтығындағы қос мамық жастыққа кезек шынтақтап, кең бөлмені басына көтере, зор денесі селкілдей, қарқ-қарқ күліп, өзінің астарсыз, қыртыс-бұқпасыз кең көңілін танытқан. Ярославль уезінде Ураз-Магмет Андановичпен көрші екенін айтты. Содан соң мәртебелі қазақ елшілерін анада, Қызыл баспалдак алдында қарсы алушылардың бірі болғанын айтты. Сіздің жұртты осы санаулы жақсы кісілерінен танып білдім, ер халықсыңдар, кең халықсыңдар, енді Ұлы Русияның қанатының астына кірсеңдер бар мұраттарына жетесіңдер деді.
Елшілер де өз тарапынан ықылас, пейіл білдіріп жатыр. Әрине, ең алдымен ақ патша, әсіресе бас уәзірдің атына мадақ айтты. Орыстың елін, жерін көрдік, өзіңдей кісілері арқылы ер-азаматын танып білдік; орыс, қазақ — екі жұрт мәңгіге бауырласса, ертең-ақ осындай жайсаң дастарқан басында, қасиетті Түркістанда жүздесеміз десті. Екі жақтың да ықыласы шектен асты. Өздерін үй иесі санаған елшілер мәртебелі қонағына айрықша пейіл танытқан. Өзін ел иесі сезінген Петр Новосильцев елшілерге көбірек сыяпат көрсетуге тырысқан. Ақыры екінші отырыста әңгіме ресми қалыптан біржола ауытқып, әдепкі, адамдық, пенделік арнаға түсті. Қырыққа ілінбеген орыс бегінің тоғыз баласы бар болып шықты. Бір әйелден. Шөгел бидің төрт ұлы соғыста өліпті. Бәйбішеден туған. Қазір кіші шешесінің қолында екі ұл, үш қыз қалған. Тобытай — алты ағайынды. Тегіс батыр. Тобытай кенжесі. Петрдің ағасы ақ патшаның үлкен әскер басы бектердің бірі болыпты. Ал батыр інісі осыдан біраз бұрын, Қырыммен арадағы қағыста қаза тапқан. Өздерін түгендеп бітіп, әміршілеріне көшті. Тәуекел ханның үш ұлы бар. Үлкені тоғызда. Одан соңғысы — жеті, ең кішісі — үш жаста.
Ақ патшада бала жоқ. Тұрмайды. Жақында ғана кішкентай қызы қайтыс болды. Туған-туысқандары, інілері бар шығар деп сұраған қазақ елшілері. Жоқ. Қазіргі ақ патша баяғы аңыздан аты мәлім, ұрпақтары Орыс елін үш жүз жыл билеген Қалталы Иванның ең соңғы тұяғы екенін естігенде қазақ елшілері шынымен-ақ аяушылық сезімге бөленді. Құдайдың жарылқауы оңай екенін еске салып, алыстан келген ағайындардың аяғы ққтты боларына, патша ханымы күні ертең-ақ шекесі торсықтай ұл табарына сенім білдірісті де, бас уәзірдің жайына көшкен. Туысы мол. Ұлы да, қызы да бар. Қазақ ханының да төңірегі толымды. Туған інілері, немере, шөбере бауырлары қаншама. Тегіс сондай... Тегіс мыңдай... Бірақ бәрінен де сүйіктісі — Ораз-Мұхамед сұлтан... Әуелде ешбір сөзді қалт жібермей, қажеттісін де, қажетсізін де қағып алып, ыңғайына орай, бірде орысша, бірде ноғай-татар-қазақша тынымсыз тәржімалап отырған крәшен тілмаш Булгак Алексеев әңгіме ұшығынан мана айрылған. Жан-жақтан жаппай жамыраған көп сөздің бәріне бірдей ие бола алмай, ие болғанын уақтылы аударып үлгермей, зықысы шықты. Бел ортада тілмаштық жұмысқа Ораз-Мұхамед араласып еді. Жеңілдеткен жоқ, ауырлата түсті.
Енді оның дұрыс я бұрыс аударғанын тағы қадағалау керек. Басы қатып кетті. Тізгінді Ораз-Мұхамедке біржола беріп, тек сөз тыңдауға ғана көшкен. Өзінің жалған жағдайын жақсы сезінетін, жеке басының пайдасынан бөтен ештеңе ойламайтын арық тілмаш Сарай мен Дуандағы әміршілерін де, қызмет орайымен кездесіп тұратын шет жұрттық меймандарды да — төңірегіндегі тірі адам атаулыны тегіс жек көретін. Сонымен қатар, тілмаштың бар құны — мүлтіксіз жұмысында екеніне ден қойып, өзіне тапсырылған міндетті адал орындауға тырысатын. Бүкіл елдің өкілі жалғыз өзі көрініп, көсіле сөйлеген Петр Новосильцевке де, берісі ақтажы боярдың өзімен тілдескендей мәре-сәре қазақ елшілеріне де мүсіркей қарады. Егер хүкімі жетсе, кісімсіген елшілерді бір-ақ ақырып тоқтатып, төбедей, теңкиген патша дворянын төмпештеп алар еді. Не керек... Мәжілістес жұрт аузына қақпақ қоймасы өз алдына, ала тер болып, екі ортада адамдық нәсібесінен де айрылып отырғанын аздан соң ғана, іштей тежеліп, сабыр тапқанда аңдады. Мұны керек етіп сауал салған бірі жоқ. Ендеше... Тілмаш алдында мөлиіп тұрған тостағанды бір-ақ қақты. Кеудесін кере дем алып, жадырай жымиды да, шүпілдете толтырып алып, тағы көтерді. Содан соң және құйды.
Және көтерді... Көп ұзамай-ақ кеш бойы тынымсыз сораптаған қаншама жұрттың бәрін басып озды. Басқаны бақпақ түгілі, өзінің не айтып қойғанын бағамдамас дәрежеге жетті — өз үйінде, оңашада ғана, бүгінгі, кешегі, неше күнгі жұмыстан босап, тым құрыса алдағы түн мен таң өз еркіне тиер кездегідей, өткені қайғысыз, болашағы қамсыз, өкініш, үміттен, қыжыл мен кектен ада, шаруа мен шырғалаңнан азат мамыражай, рақат күйге көшті. Ал Петр Новосильцев әуелгі қалпынан тайған жоқ. Ораз-Мұхамед меймандостық ыңғайымен құрғатпай ауыз тиеді, бірақ төңкере ішпейді, Дондұқ-тайшы тартыншақ, кейде қымыз, кейде шарап — қапысыз сілтеп отырған жалғыз өзі ғана. Көптен ішпей, аңсаған, артығырақ алып қойған қымыздың өзіне қызыңқырай отырған басқа елшілер, әсіресе Шөгел би, Новосильцевке мейілінше риза болды. Не керек, хан дастарқанында қасақана қиястық жасап, айыпқа бұйырылған тоғыз шара қымызды түгесе ішіп, арғымақ ат мініп, алтынды шапан киіп кетер сабаздың өзі-ақ екен. Мәжіліс әбден бабына келген шақта бас елші мәртебелі дворянға өтініш жасап еді.
Жаңа дастарқан басында ғана болып, тұрып кеткен екі ханымның бірі — Ораз-Мұхамедтің анасы болса, бірі — Қазақ, қалмақ Ордаларының әміршісі Тәуекел ханның анасы. Тәуекелдің атынан келген елші сол ұлы мәртебелі Әз-ханымға арнайы сәлем беруі, алдына барып жүзін көруі керек. Қысылмаңыз, барыңыз, біз Ураз-Магмет Анданович екеуміз көрші болсақ та, осы уақытқа дейін тізе қосып бір дастарқан басында отырмаппыз. Қаншама әңгіме бар... Ертеңіне меймандар орыс дәстүрі бойынша тобымен тазы жетектеген итшілері бар, қазақ дәстүрі бойынша бірнеше көлікке ішімдік-жемдік ас-су, арақ-шарап артынған аспаздары, қаншама қосшысы бар, орманды далаға, аңға шықты. Аңды үріп қуатын, жалаңдаған жиырма шақты итіне екі-үш қоян талатып, арыстан алғандай мәре-сәре болысып, Ораз-Мұхамедтің шалғайы қусырылыңқы поместьесінің шетіне жете тоқтады. Алаңқайдағы қасат қар үстіне қалың киіз жайылды, жан-жақтан алаулата от жағылды. Салбурынға шыққан аңшылардың қосындағыдай қазан көтерілмесе де, тамағы мол, шарабы тәтті дастарқан басында ерекше жағдайда табысқан жұрт риясыз жарастық тауып еді. Қайтар жолда ізі кесілген қасқырдан айрылып қалғанымен, тегіс көңілді оралды. Таңертең басы ауырып, үйде қалған тілмаш оңашада, бар ерік өзіне тиген соң, тіпті арыға сілтеген екен.
Петр Новосильцев күлді де қойды. Бірақ үй иелеріне бұдан соңғы сыйды азайту керегін ескерткен. Шаршап қайтқан мәртебелі дворянның өзі де кешегіден ерте оңашаланды. Ораз-Мұхамед бас елшімен де, басқа елшілермен де бүкпесіз, еркін кеңесіп еді. Уақыттың тығыздығы, мүмкіндіктің аздығы соншалық — өзінің үй ішіне, жеке басына қатысты мәселелер төңірегінде ат үсті сөйлесіпті. Саясатқа, екі ел арасындағы қатынасқа жанасымы шамалы, бірақ ата жұртын, ағайын-туғанын сағынған адам үшін аса мәнді ұсақ-түйек жайттар қаншама. Елден келген, бірі — ойға жетелер, бірі — тұңғиыққа тартар көп хабардың қай-қайсысы да куанышты. Бәрі де жан толқытар ыстық. Ораз-Мұхамед, әрине кіші інісі Көшектің жайын көп сұраған. Он бес жасында Арқадағы алты арыстың бас сұлтаны танылса, тіпті, бүкіл Қазақ Ордасында ханнан соңғы ең үлкен кісі саналса, әрине, тегін жаралмаған ерекше туысынан. Иықты, келбетті, зор денелі, батыр тұлғалы ұл дейді. Жүзі суық, мінезі қатал, бірақ, парасаты мол, жүрегі мейірлі жас дейді. Солайы солай-ау.
Бірақ бала Көшекті бас етіп сонша көтерген Арқа сұлтандарының бөтен ниеті жоқ па екен... Төрт тарап тегіс жау болып отырғанда қақ ортадан жік шығарып, Көшекті хан көтеріп жібермей ме? Егер, шынтуайтқа келсе, Тәуекелге тікелей бодан жұрттан Көшектің қол астындағы халық көп емес пе. Әлбетте, деген елшілер. Бірақ жасы кіші болса да ақылы марқа Көшек сұлтан өзінің бар бедел, күшін сүйікті ағасы Ораз-Мұхамедтің жолына салып отыр. Қайткенде де бірліктен, ата салтынан таймақ емес. Ал Абалақ сұлтан Көшектің қалауынсыз қия баспайды. Көшек емес, жалғыз қызы Ділшат-сұлтанымның. Ділшат... Қайран Ділшат! Ораз-Мұхамед бір замандарда өзі оңай табысып, тез жеріген қалыңдығының нақты болмысын жаңа ғана танығандай. Бөле қарындасыңнан туған жиен, жалғыз қызың босағасынан аттар орданың қара шаңырағы, аруақты атадан қалған асыл тұяқ деп, асау әкесін Көшек сұлтанға бас игізген. Ақыры Тәуекелмен біржола мәмлеге келтірген. Осының бәрі — алыстағы жарының талайы үшін. Ораз-Мұхамед Ділшаттың өзін жастық жалын, пәк ықыласымен беріле сүйгенін бұрын да пайымдаған, бірақ темір де тозады, кебенек кигеннен үміт етіп, кебін кигеннің артын бағып, күні бүгінге дейін отыр деп ойламаған.
Мұншама беріктік пен білік күтпеген. Махаббат әйелге даналық, әлсізге қайрат береді екен. Махаббат... тек қалаулы жарға деген махаббат па? Ошақ басының жайын емес, бүкіл ордалы жұрттың мұратын ойлар ұл туған елден жар төсегінің емес, жалпы жұрттың қамын жер қыз тумай ма екен!.. Меймандар үшінші күні түске таман аттанды. Аз уақытта Ораз-Мұхамедке ғана емес, жүздескен, мәжілістес болған қазақ атаулыға жақын туысындай көрінген Петр Новосильцев шапан жамылып, ат мінген. Ұрты суалып, сатқақ ұрғандай боп-боз болып кеткен, бірақ өзінің жымимайтын, селт етпейтін көн бетті кебіне қайта енген тілмаш тай жетектеді. Әйтсе де ең үлкен олжа елшілерге тиген. Бұдан соң еркін әңгіменің сәті түсе қоймасын білетін Ораз-Мұхамед мұнда не істеу керек, анда не айту қажет, келешектегі іс жайы қандай болмақ — Русия мен Қазақ Ордасының арасындағы игі қатынасқа, ұлы мақсат жолына себі тиер кеңестерін, байыбы мен бағамын тегіс айтқан. Туған елінің болашағымен салыстырғанда өз тағдыры соншама елеусіз көрінді. Қазақ елшілері өз көңілдеріндегі, болашаққа қатысты бірталай күмәнді шешумен қатар, дәл бүгінгі күнге қажет бір шаруаны да тындырған. Ол — Бұқа-мергеннің Аббас шахқа апарар тарту-таралғысының жайы.
Жалпыға ортақ ежелгі дәстүрде елші құр қол жүрмейді. Барған елдің әміршісін құрмет тұту ғана емес, өз еліңнің байлығының, сән-салтанатының да белгісі. Ораз-Мұхамед бұл тетікті оңай шешкен. Тәбәріктің басы — неміс шеберлерінің қолынан шыққан, құндағы күмісті, оқпаны қырлы мушкет пен қолғамасы алтын шытыралы қымбат пистоль. Бұдан соң — Әз-ханымның әлдеқалай сақталып қалған, шөккен түйе кейпіндегі березе жүзігі мен айқаса керілген төрт бөрі бейнелі алтын білезігі. Шах гәреміндегі ең сүйікті екі әйелге. Қалғанын ақша шешеді. Ібір-Сібірден келген ұлпа терілер, Иранмен жалғаса алмай отырған батыс жұрттарының әр түрлі тауарлары — Өрт алаңы мен Шарбақ-шаһардағы орыс және шетел саудагерлерінің дүкендерінде тіреліп тұр. Әзірге шешуін таппаған жалғыз-ақ шаруа қалғандай. Ол — жер түбінде жатқан сақара жұртының атының басын мұнаралы Мәскеуге әкеп тіреген, қазақ елінің болашағын айқындар ең ұлы іс жайы еді. XVIII тарау БІЛГІР САЯСАТШЫ ВАСИЛИЙ ЩЕЛКАЛОВ Кіші Щелкалов — посольский дьяк Василий Яковлевич білгір кісі еді. Рас, ұзақ уақыт ағасы — думный дьяк Андрей Яковлевичтің көлеңкесінде болды. Тіпті өз тарапынан жақсы шешім тапқан шаруалар да ағаның абыройына қызмет етіп жататын.
Іс жөнімен үстірт таныс жұрт мансабы төмен іні үнемі мәртебесі биік ағаның айтқанымен жүреді, акылымен тынады деп ойлайтын. Конюший бояриннің өзін талай қатерден қағып қалған, талай таласта соның алапасын арттырған Андрей Щелкаловтың білігі мен беделіне кім таласады. Бірақ ақыр түбінде әрең жан сауғалағаны тағы да көпке аян. Жоқ. Василий Щелкалов ақылды болса да алдырған ағаның жаңсақ жолымен жүрмейді. Бұл — бүгін ғана түйген түйін емес. Кіші Щелкаловтың әу бастан-ақ әрнеге өз пайымы болатын. Рас, ол да қарақан басының қамынан мемлекет мүддесін жоғары санайтын. Бірақ сол мүдденің жай-жапсары, баяны мен болашағы туралы түсінігі мүлде басқаша еді. Тіпті, көп ретте Борис Годуновтың, жекелеген боярлардың ғана емес, марқұм ( марқұм емей немене, істен аласталған саясаткердің көрдегі өліктен айырмасы қанша ) Андрей Щелкаловтың өзінің ұстанған жолына қайшы. Әрине, Москва — үшінші Рим. Төртіншіге жол жоқ. Орыс елінің күні жарқырап жаңа туды. Әлі сәскеге де ілінбеген. Шырқау биікке шығар, бүкіл әлемге қақ төбеден нұр шашар күн алда. Бірақ қазірдің өзінде жарты әлемге сәулесі түсіп тұр емес пе. Оған кімнің таласы бар.
Тек... көп іс көкейдегіден басқаша өріс алып барады. Бұлай кете берсе, ақыр түбі қайда соқпақ?.. Қазан құлады. Солай болуға тиіс еді. Хозь-Тархан қосылды. Өте жақсы. Сібірге жол ашылды. Тіпті ғажап. Қазір Русия шеңберінде жиырма шақты халықтың басы құралыпты. Бәрінің ағасы — ұлы орыс. Аға ғана емес, тұмға. Жердің сөлі, елдің тірегі. Ал басқалары… әрине, ақ патшаға бодан болып отыр. Бодан. Әзірге. Зәуде, қиын қыстау күн туса... шатақ шығарып, шашау кете қоймас. Бірақ кім біледі. Русия қанатын жайған сайын оның құрамындағы халықтардың саны да молая түспек. Ертең Кавказ, одан ары... тіпті қиял жетпейді. Сонда не боп шықпақ?.. Жоқ, Василий Щелкаловтың көңіліне қонбайтын жайттар көп еді. Көңіліне қонбайтын емес, іштей қатты наразылық туғызатын жайттар. Және бұл ретте наразы жалғыз өзі ғана емесін білетін. Бүкіл саналы өмірі Елшілік дуанының төрт қабырғасында өткен, іс бабында шет елдік дипломаттармен ғана емес, жат жерлік көпестермен де көп араласқан Василий Щелкалов батыс елдерінде болып жатқан ұлы өзгерістер жөнінен жақсы хабардар.
Мұхиттан мұхит кезіп, теңізден теңіз шарлаған Испания мен Португалия өздері ашқан Жаңа Дүниеге біржола тамыр жаймақ. Түземдіктермен тәжікелесіп тұрған жоқ. Атты, асты, қырды, жойды, талады, тонады. Атқанына қарай айдыны асты, қырғанына қарай қарымы ұзарды. Бүгіні — байлық, ертеңі — берекет. Ақ патшаның ырысы неге кем болуға тиіс?.. Бұратана жұртты тегіс қырып тастау құдайға шет, тіршілікке пайдасыз болар, бірақ бұдан гөрі кем, қазіргіден әрмен төмен ұстау қажет. Осылай кете берсе, көп ұзамай бұратана атаулы теңдікке жетпек. Жағаңа қол салып, иығыңа аяғын аспақ. Басқа шыққан емей немене. Ақ патшаның дәргейінде түбі шикі қаншама царевич пен князь жүр. Ескі князьдар әулетімен ата жарыстырады, игі боярлармен шен таластырады. Көңілі кең орыс, қылыш шешіп келсе болды, өзінің кешегі жауын да жарылқай салады. Бұрынғы істеген ісі күнә емес, қасиет сияқты. Талай ғасыр бойы ел шапқан ноғай билерінің ұрпақтары анау. Кеше ғана қаншама православный христианның қанын ішкен Махметқұл мынау. Ұзынқұлаққа қарағанда, Сібірде көптеген қылмысты іс жасаған Қазақ Ордасының царевичі және төрге шықты.
Ертең бұхардан, бүрсігүні үндіден, одан арғы күні адам атын естімеген тағы бір елден царевичтер, сұлтандар, принцтер келсе, олар да тегіс мәртебелі орынды ала бермек. Жоқ! Жаңа Дүниедегі қай бұратана жұрттың өкілі гишпан королінің сарайына тайраңдап кіріпті. Қиыр мұхиттағы қай аралдың иесі португал королінен сый көріпті. Ендеше, орыс патшасы неге соншама жайдақ болуы керек? Әрине, әлдебір царевичтің иә князьдің үлкен мәртебеге жетуінен мемлекетке келер залал жоқ. Тіпті пайдалы болуы да. Пайдалы. Бірақ бас кірген жерден кеуде де өтеді. Өзі ғана көтеріліп қоймас, артындағы ел-жұртымен бірге белең алар. Күндердің күнінде алтын тақтың өзіне қол созар. Ақыр түбі кең дүние тар болар. Өз етігің өз аяғыңа сыймас. Рас, Василий Щелкалов қарауындағы халқы көп болса, ақ патшаның айбары артарын жақсы білетін. Бірақ қай халык? Посольский дьяк бұратана жұртты адал бодан санамайтын. Оларға сенбейтін. Қорыкқанынан, басқа амалы жоқтықтан ғана ақ патшаның дәргейіне мойын ұсынып отыр. Қарауындағы, қаншама заманнан бері бірге жасасып келе жатқан халқың сенімсіз болғанда, дүнненің екінші бір шетінде жатқан, бөгде жұртқа не жорық. Күні түскен соң көлгірсіп отыр.
Күшейіп алса, сырт айналып шыға келмек. Сырт айналса жөн ғой. Өзіңмен жағаласа бастамаса. Мәселен, Москваға биік мәртебелі елшілік түсірген Қазақ Ордасын алайық. Жері кең, саны көп, жауынгер халық. Тағы халық. Бүгін қаруландырдың. Ертең Бұқарды алар. Содан соң, құдайын ұмытып, берісі Еділге, арысы Сібірге тарпа бас салмасына кім кепіл? Әрине, талқаны шығады. Бірақ кәззап қарақшылармен күресудің өзі қаншама бейнет. Жарар, қырық-елу жыл, тіпті жүз жыл бейбіт тұрсын. Ақ патшаның дәргейіне бас идік деп алдандырып қойып, қаруланып, көзі ашылып, әбден күшейген соң келісім шарт, айтылған ант тегіс адыра қалады... дәл іргеңнен жыртқыш жаңа бір мемлекеттің өсіп шыға келгенін бір-ақ көресің. От қарулы әскер беру де қате. Жатсын осылай, терістікке мойын бұра алмай, батысқа кол соза алмай, түстіктегі дәл өздеріндей басұрмандармен жағаласып. Ал қалған шаруа — құдай ісі ». Көп ұзамай, Қазақ-қалмақ Ордасының елшілерімен келіссөз жайын Боярлар кеңесіне мәлімдегенде, Василий Щелкалов, әрине, бар картасын ашкан жоқ, көп пікірін ішіне бүгіп қалды.
Бірақ бұратана жұртка от қару беру — ақ патша үшін қатер екенін қадап айтқан. Стрелецтер жасағын жіберу, Ораз-Мұхамедті қайтару турасында қашырта сөйлегенімен, ақыр нәтижесінде өз пікірінің жүзеге асуына септесер ұсыныстарын ортаға тартты. Сөз түйіні — саны көп, басы бұзык, жері кең көшпенді жұртты қаруландыру — қате, басыбайлы ету — қиын дегенге сайған. Ал тең ұстау, жең ұшынан жалғасып, қазақтардың өз тілімен айтқанда « анда болу » қаншалық пайда бермек — бұл жағын ашық қалдырды. Тек жердің шалғайлығын, мүмкіндіктің аздығын еске салып еді. Шынында да, қазақ даласына қол созу — патша өкіметінің жаңа жерлерді игеру жоспарында әзірге қарастырылмаған мәселе. Қиырдағы қазақ сақарасы түгілі, іргедегі қоныстардың өзі толық бауралған жоқ. Көрмеген, білмеген жұртқа сене қою тағы қиын. Оның үстіне, қазір Сібір мәселесі түбегейлі болмағанмен, біржола шешілген. Қаруын тастамаса да, қарымы қысқарған Көшім — қатер емес, бөгесін ғана. Бұдан жеті-сегіз жыл бұрынғы жер шеті Тобольск енді жаңа иеліктердің бел ортасында қалды. Ертісті саумалай өрлеген стрелецтер қазақ, қалмақ, татар қоныстарының түйілісер тұсына жаңа қамал — Тара бекінісін салды.
Ертіспен төмен аққан, Обь суымен жоғары жылжып, оның үлкенді-кішілі салаларымен шығыстағы, терістіктегі жаңа өлкелерге табан басқан қарулы жасақтар бодан аталса да бостан отырған естек жұртының қақ ортасынан Березов, Сургут бекіністерін орнатты. Алда — кенересі көзге шалынған Мангазея мен Қырғыз жері, беймәлім Тұңғыс өлкесі тұр. Қажырлы, қайратты орыс ұлын тоқтатар күш жоқ. Күмәнді түстікке бет бұру — тек уақыттан ұтылу ғана болмақ. Шын түстік — айрықша қажет, аса ділгір өлке бар. Ол — Кавказ жотасы. Түрік сұлтаны мен Иран шахы кезек тапаған, әзірге екеуі тайталас түсіп тұрған әрі қанды, әрі даулы өңірге Русия жаңа ғана иек артты. Кавказға берік бекінсең, Осман империясының өрісін кесесің, оның Қазанға, Хажы-Тарханға, одан ары Орта Азияға қарай бағытталмақ қадамдарын біржола кырқасың, ежелгі жауыңа қарсы күресте күш аласың. Шығыстың шулы базарына, кенеусіз байлыққа тура жол ашарың өз алдына, жат жұрттан жапа шегіп отырған, ділі бір, діні бір Грузия мен Арменияға қол артасың. Тағы қаншама игі іс, отанға пайдалы шаруа бар. Русия сол Кавказға, дәл іргедегі, жері шектес Кавказдың өзіне жасақ шығара алмай отыр.
Шығарды, бірақ әзірге Дағыстан шегіне, құмық шамхалының иелігіне тұмсық тіреп тоқтады. Іргедегі түрік пен қызылбастың дауы тұрғанда қиырдағы қазақ пен бұқардың дауына араласу қайда. Қыр астындағы Грузияға қол жалғай алмай отырғанда қиян түкпірдегі қазаққа қару ұстату қайда. Ойға алынбаған, орындалуы қиын іс. Ішкі, сыртқы жағдайды, бар мен жоқты саралай келе, Боярлар кеңесі мәселенің шешімін кейінге қалдырды. Әуелі елдің жайына, істің мәніне қанығу керек. Беймәлім жұртты, оның ханының мұратын, сұлтандарының ниетін, ел билеген шонжарларының ауқымын танып, білу қажет. Мемлекет мүддесін ойлаған, баянды, берік саясат ұстанған жерде басқаша шешім болуы да мүмкін емес-ті. Алайда посольский дьяк Василий Щелкаловтың еппен жүргізген саясаты, « татар текті бұратана жұртқа » тіксіне қарайтын Шуйский сияқты боярлардың қырыс көңілі екі ел арасындағы дипломатиялық қатынасқа көлеңке түсірмей қойған жоқ. Патша сарайындағы елшілікті аттандыру рәсімі осыдан екі ай бұрынғы қабылдау рәсімінен әлдеқайда қарапайым болды. Федор патшаның атынан қазақ даласына баратын жауап елшіліктің құрамы да әуелде нобайланғаннан гөрі жұпынырақ еді.
Осы уақытқа дейін Посольский приказ үшін жолы жабық болып келген Қазақ Ордасына елшілікке ноғай тіліне жетік, мұсылманша да, орысша да хатқа жүйрік бояр ұлы Вельямин Степанов тағайындалған. Патша қазынасынан Қазақ Ордасының ханына, белгілі адамдарына арнайы тарту-таралғылар бөлінді. Қымбат мата, асыл киім, күміс ыдыстар. Кремльдегі қару-жарақ қоймасынан орыс дарқандары соқкан алтын жағалы көк сұр көбенің жетеуі шығарылды: бес сауыт құдіретті Тәуекел-бахадұр ханға, қалған екі сауыт Ордадағы еңселі сұлтандар Шах-Мұхамед пен Көшекке тәбәрік. От қарулы шеріктен орыс және қазақ елшілерін қорғайтын арнайы жасақ жабдықталды. Құл-Мүхамедтің өз сапарына өкпе айтар реті жоқ-ты. Ойға алған ( тіпті алмаған ) талай шаруа тынды. Көңілге түйгені қаншама. Ең бастысы — Русия мен Қазақ Ордасы көзбе-көз жүздесті, ауызба-ауыз сөйлесті. Екі ел арасына жол тартылды. Осыдан бір жылға жуық бұрын қатерлі, алмағайып сапарға бет қойған ер-азаматтың төрт көзі түгел. Таяу күндерде Ғади-бекпен бірге Иранға аттанбақ Бұқа-мерген ғана жоқ. Оның орнын Аббас шахтың атынан Тәуекел ханға бара жатқан Дәруіш-Мұхамед басып еді. Бұл кезде наурыз туып, қар еріп жатқан. Күндіз лайсаң, түнде қатқақ. ЬІзғырық жел соғады, қар аралас жаңбыр жауады.
Қөксоқта, алас-қапас шақ. Бірақ таң озған сайын күн жылына түскен. Ең бастысы — сең бұзылып, мұздан арылған еді. Москва өзені арқылы Окаға түсіп, одан жайқын Еділге өтетін су жолы ашылды. Ең алғашқы кеме керуендерінің бірімен мұнарасы биік Мәскеуден шыққан, бояр ұлы Вельямин Степанов пен Құл-Мұхамед бек бастаған орыс, қазақ елшілері де кең-байтақ қазақ даласына бет түзеді. XIX тарау ТҰЙЫҚТА Барыс — бөгеліссіз, қайтыс — жеңіл болыпты. Ыға жүзіп, Самараға бес аптада жеткен, одан ары көлденең кеселсіз суыт жүріспен тоғыз аптада Тәуекел ханның Қаратаудың терістігіндегі жазғы Ордасына түскен елшілер екі ай бойы қапысыз дем алған, ел иелерімен еркін кеңескен. Шілденің соңын ала кері аттанған шеру тағы да ұзақ сапар шегіп, қарашаның басында Самараға ілініпті. Мұз бекірде Мәскеудің өзіне келіп түсті. Алыс өлкенің жолы, әрине, азапты, машақатты. Қауіп-қатер, ауру-сырқау өз алдына, алты ай бойғы арлы-берлі тынымсыз сабылыстың өзі ердің ерін титықтатқандай.
Ақ патшаның атына жазылған мәлімдемесінде, Посольский приказға берген есебінде Вельямин Степанов сол кезде қалыптасқан әдет жөнімен жолдың қиямет ауырлығына назар аударып, өзінің шаршап-шалдыққанын, әрнеден тарыққанын, аңқасы кеуіп шөлдегенін, тіпті аштықтан құлын етін жегенін, тағы басқа хикметтерді тізбелегенімен, сапардың сәтті болғаны күмәнсіз еді. Су үстінде басбұзар казактарға, сақарада жолбасар қарақшыларға кездеспеген, ауру-сырқау, кеселді дертке ұшырамаған. Вельямин Степановтың өзі де, қасындағы кеңесші төрт серігі де есен-сау. Жасауыл ретінде ерген елу стрелец алты ай жол үстінде бір оқ шығармапты, түшкіріп ауырмапты. Бәрі де аман оралды. Тек өздері ғана емес. Қызылбас елшісі Дәруіш-Мұхамед және... баяғы Құл-Мұхамед бастаған қазақтар. Жөн-ақ. Бірақ мақсат — есен барып, сау қайту ғана ма еді. Жүктелген міндет, артылған борыш бар ғой. Бұл жағы да көңілдегідей тәрізді. Посольский приказ Вельямин Степановтың жазба деректеріне мұқият үңіліп, айтқан әңгімелеріне ерекше көңіл қойып, елшілік нәтижесін зерттеуге кіріскен. Степанов әкелген мағлұматтар бұдан бұрынғы, қазақ елшілері берген деректермен көбіне үндес шығып жатқан сияқты. Елдің орнықты мекен-тұрағы, бүгінгі көші-қоны, ішкі жай-жапсары, сыртқы жағдайы, досы мен жауы... Оң ниетке күмән қалмағандай.
Уақыт оздырмай, тағы да елші жіберіп отыр. Алайда іс мәнісінде елеулі өзгеріс барын жақында ғана Посольский приказдың бар билігі қолына тиіп, ресми түрде думный дьяк болып тағайындалған Василий Яковлевич Щелкалов бірден аңдады. Мәселе елшіліктің, өз шаруасымен келген әлдебір әйелді есепке қоспағанда, алты-ақ адамнан құралған, өткенмен салыстырғанда әлдеқайда жұпыны құрамында емес-ті. Алтаудың бірі — Тәуекел ханның ортаншы ұлы, жалғыз өзінің қырық қарашыға татыр мәртебесі бар Мұрат сұлтан. Өткен жылғыдай ұлы елшілік ерекше оқиғаларға байланысты ғана келмек. Ал мынау — басталған істі жалғастыру, айтылған сөзді тиянақтау үшін шыққан әдепкі елшілер. Москваға бөтен емес, Құл-Мұхамедтің өзінің келуі де осыған меңзейді. Ақ патшаның көзін көріп, қабылдауында болғанда, одан соң Посольский приказ өкілдерімен арадағы кеңесте де Құл-Мұхамед бек өткен жылғы тілек-талаптарын мүлтіксіз қайталаған. Алайда от қару туралы әңгіме сол бұрынғыша ұзақ сонар, қашыртқы сөзге айналғанда көп тәжікелеспей екінші мәселеге көшкен. Ол — Ораз-Мұхамедті қайтару жайы. Думный дьяктың пайымдауынша, Құл-Мұхамедтің бұл жолғы сапарының басты себебі де сол сияқты. Вельямин Степанов жазған статейный списокты ( * сапар есебі ) тағы да бір рет мұқият оқып шықты.
Оның өзімен және сөйлесіп, күмәнді күңгірт жайттар төңірегінде, ресми есепке енбеген ұсақ-түйек мәселелер турасында сұрастырды. Русия елшісінің айтуына қарағанда, бұл қазақ — шынында да жайсаң, жомарт, ер халық. Орыс халқына деген ниеті ақ, меймандостығында есеп, пейілінде көлеңке жоқ. Ел ішіне енгеннен бастап сый-сияпатта шек болмапты. Жазғы жайлаудағы хан Ордасына жеткенше әр ұлыс, әр рудың сұлтандары, билері елшіге айрықша құрмет көрсеткен, үнемі қасында жүрген, асын әперіп, аяғында отырған. Ордаға күндік жер қалғанда, қарулы, мол жасақпен ханның таңдаулы әскербасыларының бірі Қоянақ бахадұр қарсылаған. Елші ханның көк шатырына қазақ рәсімі бойынша аттан түсіп, жаяулап барған. Шатыр алдында ұлұғ жұрттың өкілін ханның жақын адамы Ысмайыл бахадұр қол қусырып тосып тұрады. Төрткіл, биік, көк шатырдың босағасын аттағанда орыс елшісін тағы бір мәртебелі адам — Казақ Ордасының бәс уәзірі Сүтемген би қарсылайды.
Төрде, арқалығы бөрі суретті жатаған алтын тақта түрікше отырған Тәуекел хан царь и великий князь Федор Иванович всеа Русии самодержец — ақ патшаның есімі аталғанда құрметпен орнынан тұрады, сенім қағазын ілтипатпен алып, орыс елшісінің әр сөзін ықыласпен тыңдайды... Бұдан соң орыс елшісі екі ай бойы жайлаудан жайлауға қоныс аударып, хан ордасымен бірге көшіп жүрген. Әуелде ханмен күн сайын, күн ара дерлік табақтас болған, соңғы апталарда да неше рет кездесіп, кеңескен. Кері аттанар алдында ұлы Русия елшісінің құрметіне кішігірім тойға парапар, Қазақ Ордасының белгілі адамдары түгелге жуық қатынасқан қонақасы берілген. Елшілер аламандардың садақ тартқан, қылыш шапқан өнерін, білек сайысы мен ат ойынын тамашалапты, қазақтар стрелецтердің от қаруының істе қолданылуын көріпті. Құл-Мұхамедті бөгеліссіз кері аттандыру жайы да осы үлкен мәжіліс үстінде шешілсе керек. Әуелгі жобада қазақ елшілігі кейінірек шықпақ екен. Вельямин Степанов Орданың ханнан соңғы басты кісілері туралы да көңілге көп пікір түйген екен. Ұнатқан адамы — ханның племяннигі ( ағадан туған іні ) Көшек сұлтан. Он бес-он алтыларға жаңа шыққан, бірақ ер тұлғалы, жалпақ бет, өткір мысық көзді бала жігіт екен.
Кісіге жұғымды, мейірбан сұлтан Русия елшісіне айрықша ықылас көрсеткен. Орыс елі, ондағы игі жақсылар жайында, ең бастысы — өзінің бірге туған ағасы, ақ патшаның қызметіндегі царевич Ураз-Магмет Анданович туралы көп сұрапты. Вельямин Степановтың байқауынша, ханмен тайталас сұлтандардың көбі болашақ тақ иесі ретінде осы аталы, текті Кучук Андановичті алға салатын сияқты. Бірақ бала жігіт әзірге жасы кемел, мәртебесі жоғары хан ағасының ығынан шықпайтын көрінеді. Ұнатпаған адамы — ханның туған інісі Шах-Мұхамед сұлтан. Қалмақ Ордасының әмірі болып отырған ( қазақтарға барлық қалмақ қарамайтын сияқты, Вельямин Степанов — сұлтанның қасынан торғауыт, ұраңқай, дүрбіт дейтін рулардың ғана тайшыларын көріпті ) Шах-Мұхамед — жасы отызға жаңа келген, аса тәкаппар, суық жүзді кісі екен. Қарауындағы қалмақты қатты ұстайды деседі, оларды бұрынғы құдайларынан бездіріп, тегіс мұсылман дініне енгізбек деген лақап бар. Қайткенде де беделді басшы, тәжірибелі жауынгер екені байқалады. Алыс-жақынға бірдей суық, ал орыс елшісімен әлденеше мәрте табақтас болғанда бір рет те иіліп, айрықша ықылас көрсетпепті, тесіле, тексере қарайды дейді, жұрт жамырай күліп жатқанда да жымиып езу тартпайтын көрінеді.
Вельямин Степанов Көшек сұлтанды Русия үшін пайдалы адамға баласа, Шах-Мұхамед сұлтанды жау болмағанымен, жат ниетті кісі санайтынын білдірді. Ал ханның осы екеуінен соңғы жақын көмекшілері Ес-Мұхамед, Тұрсын-Мұхамед, Бахадұр сұлтандар турасында нақты ештеңе айта алмады. Бар білері — әрқайсысы әлденеше рудың иесі, бәрі де жауынгер, жуан. Ал Тұрсын-Мұхамед ақ патшаның өзіне, Көшек пен Шах-Мұхамед сияқты, арнайы сый жібермегеніне реніш айтса керек. Вельямин Степановтың Тәуекел ханға тартылған асыл сауыттар осы өздеріңдей сұлтандарға жолданған тәбәрік болатын деген сөзіне, аталмыш береннің бірін үстіне киіп отырған кекірт төре қанағаттана қоймапты. Бұл елеусіз, бірақ қазбалай берсе аса кіді іс елшілік жұмысына көлеңке түсірмеген сияқты, алайда Вельямин Степанов жоғарыда аталған және аталмаған толып жатқан сұлтандардың ( бұлардың ең атақтыларының өзінің ұзын саны жиырмаға тарта ) қолында көп күш барын анық байыптаған. Әрине, тәжірибелі саясаткер, думный дьяк Василий Щелкаловтың пайымдағаны, көзбен көрмесе де, құлақпен естігеннен ұғып, түйгені бұдан гөрі көбірек еді. Байламының дұрыстығына қазақ елшісі Құл-Мұхамедпен арада болған алғашқы кеңес күні-ақ көзі жеткен.
Жай ғана көзі жеткен жоқ, өзінің әу бастағы, бұдан он ай бұрынғы есебі орнына келгеніне қарамастан, қай қияға саларын білмей, қатты дағдарды. Шынында да, қазақ елшісі ақ патшаның алғы талаптарын тегіс қабылдап отыр. Жайықтағы, Русия бодандығына өткен ноғайларға қарсы жорық ашпайды. Сібір ісінде ақырына дейін бейтарап қалады. Тіпті құласа да құрымаған жұртының шетінде жаңа жасақ жинақтап жатқан, ескі қоныстағы халықпен байланысын үзбеген Көшімді ұстап әперуге, Сарайшыққа бекінбек, Хажы-Тарханға қатер төндірмек, ақыр түбінде түрік сұлтанымен қолдаса бірікпек Абдолланы Жайықтың сағасына өткізбеуге, сөйтіп, терістікте де, батыста да ақ патшаға қызмет көрсетуге әзір екенін білдірді. Көп шаруаның жалғыз- ақ шарты бар: қазақ ханының інісі Ораз-Мұхамед сұлтанды елге қайтарыңыз!.. Ораз-Мұхамед сұлтанның отанына оралуы екі ел — Русия мен Қазақ Ордасы арасындағы қатынасты жаңа арнаға түсірмек. Пейіл — біржола түзелмек, достық мәңгіге жалғаспақ. Ақ патшаның алдын көрген, Орыс елінің барын таныған білгір сұлтан тек игі іс жолына ғана қызмет етері күмәнсіз. Мың жасағыр сайыпқыран Тәуекел-бахадұр-хан жаннатқа аттанған соң ата жұртының тізгінін қолына алса, Русия мен Қазақ Ордасының қалтқысыз қауышуына ешқандай бөгет қалмайды.
Ағайын-туыс емес, ағалы-інілі боламыз, анттас андадан — бесіктес бауыр шығамыз. Бұл — болашақ ісі. Ертеңгі күнге тағы қауіп жоқ. Ораз-Мұхамедтің орнына аманат ретінде Тәуекел ханның туған ұлы Мұрат сұлтан қалады. Жатыры ортақ ініге іңкәр хан өз өзегін жарып шыққан ұлын жамандыққа қимаса керек! Інісін берсең, ұлын алдың. Қолың етектен озып, қолқа жүрекке жетті. Енді не керек? Қайтар Ораз-Мұхамедті!.. Бұлтаққа жол қалмаған еді. Думный дьяк іс жайын өзінен жоғарыға жеткізетінін мәлімдеді. XX тарау АМАНАТ Ораз-Мұхамедке айырбас ретінде аманатқа жіберілген Мұрат сұлтан — дене бітімі нәзік, сұңғақ бойлы, сәнмен өрілген ұзын қос тұлымды сегіз жасар бала еді. Қызыл шырайлы, желқақты, сұлу жүзінде өз жасынан бөтен салмақ, жұқалтаң ернінде қатқыл пішім бар. Өткір қара көздерінен мұңды ақыл танылғандай. Жүріс-тұрысынан, ісі мен қимылынан жасанды мінез емес, қалыпты дағды, сүйекке біткен бекзаттық байқалады. Тіпті балалықпеи айтқан сөздерінің өзінде байып бар. Сендердің орындарыңа келдім, — деп еді, Мырза Жұртына жетіп, ағайын-туыстарымен тегіс қауышып, үлкен әже — Әз-ханымның құшағынан шыққан бетте.
Өңі толқи құбылып кеткен Әз-ханым: — Алда, жарығым-ай, —деген көзіне жас алып. Жер түбінен, қатерлі, алыс жолдан келген кішкентай шөберені қайтадан бауырына басты. Абдан туған арысым! Қияпатты, ауыр күндерде де жанары дымданып көрмеген қарт әжеге Ораз-Мұхамед таңырқай қарады. Өзінің де іші-бауыры езіліп тұр еді. Әз-ханым әжімді, ақшыл жүзін тарамдай жуған көз жасын сүртіп, ауыр күрсінді де, мұндайды күтпеген, кәрі құшағынан бұлқына босаған Мұратқа мейірлене, күлімдей қарады. Қасыңда қалам. Жат жерде қалай жалғыз жүресің. Ауырсаң аузыңа кім су тамызар, ашықсаң алдыңа кім ас тартар. Ораз-Мұхамед ештеңе айтып үлгермеді: — Абзал айтасың, Әз-әже! Жетім баладай жалғыздықта іш құста болып өлмей ме. Мен қалам. Топырақ осы жерден бұйырған шығар. Оразжан шеркөкірек құлынымен бірге елге жетсе екен... басқа тілектің бәрін тауысқам, әже. Сен қайт. Мен жараймын жалғыз өзім де... Ораз-Мұхамед әже мен шешеге кезек қарап, абдырап қалып еді. Үй ішіндегі ауыр тыныштықты жаңа « шеркөкірек » аталған кішкентай Сүйініш бұзды. Кіші болса да тұстас туысы барын естіп келген Мұрат тартынбады. Екі бала үлкен кісілерше айқаса құшақтасқан.
Келер сәтте асық бөлісуге кірісті. Аздан соң алысып ойнап жатты. Сонда ғана алғашқы толқыныс тарап, үлкендер қайтадан ес жиғандай болды. Елшілікке барып ең, ақыры мынадай болды. Бұғанасы қатпаған бала. Алда-жалда жолың ашыла қалса, қамсыз болмайық деп... — Әз-әже, елге қайт, бұл жерде мен қалсам да жетеді ғой, — деді Алтын-ханым манағы сөзін қайталап. Балаларға бейнет, өз басыма азап емес пе. Білем, бұл жерде де пайдам жоқ. Бірақ тым құрыса қара көбейтермін. Бес-он күн болса да медеуім тиер. Өкінішім жоқ. Мен үшін жол ұшығы осы жер екенін ішім сезеді... Ораз-Мұхамед бар жақынын майдан даласында қалдырып, бас сауғалап қашқан жандай жайсыз күйге түсті. Әлде жалғыз қалмайтынына қуанды ма, әлде ұзақ жолдан соңғы барақат, көрмесе де көңілде тұрған туыстарының айрықша ықыласы ма — тез жадырап, балалық кейпіне қайта енген, асыр ойынға кіріскен Мұратқа көзі түскен сайын жүрегі шымырлай сыздайды. Өзінің бар ауыртпалығын балаға тастап кету — ақылға сыймас азғындық тәрізді көрінеді. Белі бесікте, қолы асықта. Тым құрыса, тіл білмейді.
Алғашқы күні, дастарқан басында Сүйініш бала атаулымен қатынастағы әдетінше орысша сөйлеп қалып еді, Мұрат аңыра караған. Сүйініш қайран қалды. Мұрат өзінің орысша білмеуін үлкен кемшілік көрсе керек, қапелімде жауап қайыра алмады. Сол себепті ешкім де орысша білмейді. Осы біз құсап, — деді Ораз-Мұхамед. Таңырқап басын шайқады. Неге? Ол — Қазақ Ордасы. Татарлар бар. Сосын... сосын ноғайлар. Петр ағам сияқты. Сонда қазақтар неге өздері ғана? Бір орыс жоқ?.. Мылтық ұстаған, топ сүйреген өңшең сақалды орыс. Бәрі батыр. Қарсы шапқан жауды тегіс жайпап, Бұқарға жол ашады. Сосын... Парасатты, зерек бала болып шықты. Әлде елшілермен еркін қатынас болмайтынын ескертіп, әдейі ұғындырып жіберген бе. Ораз-Мұхамед ойдағы сауалының көбіне жауап тапты. Баланың айтуына қарағанда, Ордада Русиямен бұдан арғы қатынас турасында бірауыздылық жоқ сияқты. Ішке кіргізбейік. Бұқарды жаулаймын деп алған жасағың өз еліңді ойран етпесін қайдан білдің? » — депті Шағым ағасы — Қалмақ Ордасын билеп отырған құдіретті Шах-Мұхамед сұлтан. Бірақ жау да болса дін қарындасқа қарсы жат жұрттан көмек сұрау күнә.
Осымен тоқтайық », — депті Тұрсын ағасы — Жетісу мен түстік-шығысты билеп отырған Тұрсын-Мұхамед сұлтан. Екеуі де от қарулы жаңа шерік келеріне күмәнданбаған. Ақ патшаның өз аузынан айтылған сөзге кім сенбес. И вы с тою нашею ратью учнете над бухарским и надо всеми своими недруги и над нашим непослушником над Кучумом-царем нашим делом промышляти ». Біздің сол әскерімізбен Бұқарды да, басқа барлық дұшпандарыңызды да жеңіп аласыз һәм біздің боданымыздан шыққан Көшім-ханның сазайын тартқызасыз ». Анық, айқын жазылған. Рас, күмән бар. Ол — Ораз-Мұхамедтің қайтуы, от қарулы жасақтың келуі емес. Сол қарудың қайда, қалай жұмсалуы турасында ғана. Әлде... Шах-Мұхамед те, Тұрсын-Мұхамед те хан тағынан үміткер сұлтандар. Бауырының қайтып оралуын тілемесе несі бар... Ораз-Мұхамед көңілдегі күмәнға жол бермеуге тырысты. Сөзден сөз шығарып, басқа ағайындарының жайын сұрастырған. Батыр ағасы — батыс аймақтың әміршісі Бахадұр сұлтан хан қалай шапса, солай жығылатын сияқты. Ал билігіне бөлінген жердіц басым көпшілігі жау қолында жатқан Ес-Мұхамед сұлтан — Есім ағасы аламандар арасында айрықша беделді көрінеді. От қарулы шерік келеріне күмәнданатын да сол. Бірақ қайткенде де Ораз-Мұхамедті айырбастап алу қажет депті.
Осы Есім мен Көшек шешкен. Және Ділшат жеңгесі. Тәуекел ханның алдына өзі барыпты. Содан соң-ақ кейінге қалдырылған елшілік шұғыл жабдықталып, Құл-Мұхамед бек Вельямин Степановпен бірге Мәскеуге қайта аттанған. От қаруға қолы жетпесе де, хан інісін алып қайтуға тиіс. Ораз-Мұхамед Көшек пен Есім сияқты туыстары ғана емес, қарашы жұрт, қалың қауым өзіне үлкен үміт артатынын ұқты. Мұны өткен жылы, осы Мырза жұртында, Құл-Мұхамедпен арада болған оңаша әңгімеден-ақ аңдаған. От қаруды қолданудың жолын білетін сұлтан мылтық жасай ала ма? Топ құюдың сыры неде? Жалын шашатын от-дәрі қалай жасалады? Орыстардың әскер түземі, ұрыс тәсілінде пайдаға асар озық сыпаттар, әр түрлі жасақтардың жауынгерлік қабілеті — тағы басқа толып жатқан сұрақтар. Ораз-Мұхамед тұжырымдай түйіп, мүмкіндігінше толық жауап берген. Мылтық — үйреншікті, етене қаруы. Зеңбіректі де оқтап, ата алады. Яғни, от қаруды қолдану жайын жақсы біледі. Бірақ бұл — істің сыртқы сүлдесі ғана. Үйретілген асауға мінген, пісі асқа қол созған деген тәрізді. Қаруды қолдану үшін әуелі оны жасау керек емес пе.
Кейсі оңай, кейсі күрделі пищаль, самопал, мушкет аталатын мылтықтардың құрылысын жақсы біледі. Шебер ұсталардың жасап шығаруы қиын емес. Ал зеңбіректің сыртқы тұрпаты жұпыны көрінгенімен, құйылуы қиын. Тәсілі бөлек. Мүмкін, оның да жеңіл түрін жасауға болар. Шатағы басқа. Ол — от дәрі жайына байланысты. Ораз-Мұхамед сырын білмейді. Құпия. Арнайы ұстаханаларда жасалады, көбіне шеттен алынады. Ал әскер осы от қаруды қолдану ыңғайына қарай жасақталған, ұрыс тәсілдері де солай. Құл-Мұхамед қатты қуанып еді. Садақ иілсе, жебенің ұшталуы оңай. От қарудың өзі жасалса, жемінің де бір орайы табылар! » — деген. Сұлтан бар істің сәті түскен жағдайдың өзінде он шақты зеңбірек құйып, тым құрыса мың адамды мылтықпен жасандыруға бірнеше жыл керегін айтып еді. Елші жауапқа іркілмеген. Ертең іргеден Бұқардан да күшті жау шықпасына кім кепіл? Қара қазан, сары баланың қамы, елдің болашағы үшін қажет іс — елу жылда орнына келсе де ешбір көршіден еңсеміз төмен болмайды ». Содан бері тоғыз ай. Тамшыдан құрсақтанған ана талыстай ұл табар уақыт өтті.
Ораз-Мұхамед те көп ойланған, көп жайға басқаша қарап, көп іске қаныққан. Князь Петр Урусов арқылы сұрастырып, « зелье » — от-дәрінің сырын да естіп еді. Кәдімгі қара көмірге ұнтақталған күкірт және сол күкірт сияқты жерден шығатын тас тұз ба, сақар ма, ұнтақтап оны да қосып, араластыратын көрінеді. Әрине, әрқайсысының белгілі үлесі бар. Жақсылап тұрып араластырады. Болды. От-дәрі дегеніңіз сол. Айтуға оңай. Көзбен көрмегенге күңгірт, қолмен істемегенге жұмбақ. Әрине, ол жақтағы жұрт та елеске сенер ессіз емес.. Жалғыз Ораз-Мұхамед Орданың бар жарағын тауып бар жабығын бүтіндейді деп білмесе керек. Әйтсе де үлкен үміт артып отырғаны күмәнсіз. Көргені көп, түйгені мол, түнекке көз ашпаса да, келелі кеңес айтар дей ме. Әйтпесе, қайтарып алуға соншама мүдделі болмас еді. Іні екені рас. Бірақ туған ұлдан жақын емес. Халқының қажеті үшін шетке шығарып отыр. Екіталай күн туса, құрбанға шалуға да дәті шыдайды. Қан майданда қаза тапқанға балайды да, тоң болып қатқан көңілмен ат басын теріс бұрады... Тағы да Мұратпен әңгімелескен. Төрт жаста. Сондай күшті. Ештеңеден қорықпайды.
Бір теке, қайдан шыққанын білмейміз, мүйізі қарағайдай, сүзем деп тұра жүгірді. Бәріміз қаштық. Ескендір ғана қашқан жоқ. Мүйізінен ұстай алды. Біз қайта айналып, жабылып кеттік те алып соқтық. Сол кезде артынан қойшы да жетті... Әйтпесе өзі-ақ... — Шын батыр екен, — деді Ораз-Мұхамед. Келмейді. Ер жеткен соң да осында тұратын шығармын. Егер ақ патшаның рахымы түссе, әскер басы батыр болам. Сен сияқты. Көкем айтқан. Егер... жазаға тартса... Кісінің басын қылышпен емес, жаңғырыққа салып, балтамен шабады дейді. Қандай жаман. Қашан шабады деп күтіп жатасың. Бірақ қырық құлаш зынданнан жақсы, — деді бала сәл бөгеліп барып. Жат жердегі жалғызлікті өмір, азапты өлім туралы айтқанымен, баланың көңілінде үрей елесі жоқ. Қорқынышты болашақтың өзі қызыққа, ерлікке толы тәрізді. Кесімді ғана емес, қалаулы тағдырдай. Ораз-Мұхамед мұның бәрі жаңсақ екені, ақ патшаның мейірбандығы, орыс халқының кеңдігі туралы айтты. Мөлшерден тыс көп, әрі мәні аз сұйық сөйлегенін өзі де аңдады. Бірақ тоқтай алмаған. Бала үшін емес, өзі үшін айтып отырғандай.
Жаңағы әңгімені ұмытқан, ендігі сөзге құлақ қоймаған Мұрат сыртқа шығуға, үй артында шана теуіп жүрген Сүйініш пен орыс балаларына тезірек қосылуға асыққан сыңай танытты. Ораз-Мұхамед Мұрат шығып кеткен соң ойға батып, ұзақ отырып еді. Аяушылықты шарасыздық жеңген. Құл-Мұхамедпен Елшілер сарайында екі рет жүздесіп еді. Бөтен әңгіме тумаған. Шынында, айтар сөз де жоқ-ты. Бәрі айтылған. Ендігі іс бері дегенде Посольский приказдың, әйтпесе ақ патша мен хақ құдайдың өзінің ғана қолында. Және іс жайы басқаша бет алған сыңайы байқалмайды. Қазақ Ордасы әуелгі елшілік кезіндегі ұсыныс-тілектерін сол қалпында қайталаған. Бұл тараптан бұрынғыдан бөтен ниет тағы көрінбейді. Мархаматты, құдіретті ақ патша Қазақ Ордасының царевичін еліне қайтарып, оған қоса жарақты әскер жіберсе де ешкім таңырқамастай. Әйтсе де бас елші Құл-Мұхамедтің көңілі тым салғырт екені анық аңғарылған. Ораз-Мұхамед Борис Годуновтың өзінің алдына сұранды. Бас уәзір қазақ сұлтанын патша сарайына емес, Кремльдегі өз хоромында қабылдаған.
Үстіне жеңіл қызыл ферязь, басына алтын оқалы дөңгелек тафья киген құдіретті әмірші төргі бұрышқа сол иығын бере, арқалығы биік креслода, үстіне жасыл дастарқан жабылған енсіз, ұзыншақ, ауыр столға шынтақтап, алдындағы шаршы тақтаға төне, үнсіз түнеріп отыр екен. Ораз-Мұхамед босағадан екі-үш аттап барып, құндыз бөркін алды да: — Царский шурин и правитель, слуга и конюший боярин и дворовый воевода и содержатель великих государств — царства Казанского и Астраханского Борис Феодорович, царевич Казатцкой Орды Ураз-Магмет Анданович великой милости твоей челом бьет! Борис басын көтермеген қалпы сәлем алғандай белгі танытты да, жақындай түс дегендей ишарат жасады. Сәнді қызыл кафтан киген жеткіншек бөлменің ортан белінен жоғары, әміршіге қол созым ғана жерге матамен қапталған текше орындық әкеп қойды. Ораз-Мұхамед қалың кілемді жұмсақ басып, аса сыйлы орынға ( текшенің конюший бояринге тақау қойылуы — үлкен құрмет белгісі ) бөгеліссіз келгенімен, отыра кетуді қолайсыз көріп еді, Борис тағы да қабағының астымен әмір еткендей болды. Ораз-Мұхамед демін ішіне тарта, тізесі әрең бүгіліп, жайлы текшеге отырған. Қабағы салыңқы бас уәзір жападан-жалғыз шахмат ойнап отыр екен.
Өзі — қызыл да, қарсы жақ — қара. Ораз-Мұхамедті мүлде ұмытқандай, қимылсыз, қыбырсыз аз бөгелді де, кенет қалқи созылған сол қолымен сол қанаттағы пидасын ( * пешка ) жылжытты. Қарсы жақ пілін тартқан. Екі әскерге бірдей әмір етуші бас уәзір қайтадан ойға батты. Жөткірініп қалмауға, қою тыныштықты бұзбауға тырысқан царевич конюший бояриннің тұрағын көзінің астымен жіті шолып шыққан. Иесінің атақ-дәреже, байлық-мансабымен салыстырғанда жұпыны. Бірақ өзі көрген боярлардың кісі қабылдайтын, ауызғы — передняя аталатын жайларынан мүлде бөтен сипат танытады. Еден патша сарайларындағыдай масаты кілем. Төбеге жасыл атлас тартылыпты. Ал қабырғаларға қиғаш шаршылы, қызылды, жасылды мақпал тұтылған. Ең басты ерекшелік — маңдайшасы доғал, көздері әсем өрнекті үлкен терезелер. Боярлар хоромындағыдай бозғылт слюда емес, түсті шыны. Жарық. Сырттағы бесінге еңкейген күн нұрымен ойнап, қызылды-жасылды сәуле төгеді. Кенет Борис қызыл атты қара пішіндердің үстінен аса көтерді де, жау әскерінің қақ ортасына түсірді. Қарсы жақта қамсыз емес тәрізді. Бір сәттік дағдарыстан соң бас уәзірдің өзін қозғаған.
Ораз-Мұхамед өзінің бар-жоғын мүлде ұмытып, ой түбіне батқан әміршісіне тіке, тесіле қарауды әбес көріп, оның сол қапталындағы бұрышқа, кісі бойы жоғарыға ілінген, алдына күміс шамдал қойылған иконға бажайлай қараған. Алтынмен бедерленген, жиегі асыл тастармен бекітілген ашпалы образ. Орталық бөлігінде құдай анасы мен толқынды қоңыр бұйра шашты, ақылды қара көзді сәби Айса бейнеленген екен. Үй иесінің өзімен ұқсас сыпаттары бар сияқты. Кінәсіз жүзінен мейірбандық, кеңдік, ақыл-парасатпен қатар өжет шешімталдық танылады. Кенет тақта тарс ете түсті. Борис өзінің жалаң қылыш пидасын сыналай оздырып алға жылжытқан екен. Сол сәтінде-ақ сауыты сыпырылған пілі оққа ұшты. Келер жүрісте самұрығы ( * ладья ) тасқа соғылған. Бірақ қызыл ат шах ( * король ) пен уәзірді қатарынан нысанаға іліндірген екен. Әмірші жан сауғалады да, уәзірдің басы алынды. Тағы екі-үш жүрістен соң манағы жалғыз аламан соңғы шаршыға — уәзір мансабына жеткен. Тумысымен емес, жүрісімен биікке шыққан бас уәзір ұрысқа кіріскен соң, төңірегі топалаң, өзінің қауқары кем қара патша да тақтан құлады. Зор тұлғалы Борис үлкен көздері нұр төге күлімдеп, еңсесін жазды. Ораз-Мұхамед орнынан тұрып еді.
Қалғаны өз ақылыңа байланысты. Шебер ойнап үйрен! Кейде басымдыққа ие болу үшін әлденеден айрыласың. Ал түп мұратқа жету үшін қымбатыңды да құрбанға шалуға тура келеді. Шегінесің, жағдайыңды нығайтасың. Атыңды бересің, қарымды тұрасын аласың... Хош, іске көшейік, — деді Борис өз сөзін өзі үзіп, жүрекке жағымды, майда әуезбен. Ақ патшаны аға танып, ортақ жауға қарсы бірге аттанар еді... — Ең алдымен өз жауына қарсы… — деді Борис жанары жарқ етіп. Посольский приказ бар, Боярская дума бар. Бәрін былай қойғанда, ақыр түбі қайда соғарына анық көз жетпей отырып, жат жұртты қаруландыруға бола ма. Русия құдіретті. Русияның қолынан бәрі де келеді. Ол жарылқай да, жазалай да алады. Қазақ Ордасының дос пейілі біз үшін маңызды әрі қажетті. Оны өзің де жақсы білесің. Бірақ от қару — бүгін шешілер іс емес. Болашақ ісі. Жоқ демейміз. Артын күтейік. Қазақ Ордасының бұдан соңғы аужайына, Русияның сыртқы жағдайына орай шешілер шаруа. Мен түсінем, — деді содан соң, күрт басылған Ораз-Мұхамедті бекіте түскісі келгендей, мейірбан үнмен.
Қазір Оттоман Портасы толық қаруланып болды. Енді жаңа жараққа Аббас шах қол созуда. Өйткені болашақта онсыз елдің елдігін сақтау қиынға түспек... Ал Қазақ Ордасының төңірегі тұйық. Көздеген мақсатына Русия арқылы ғана жете алады... — Қазақ, Қалмақ ханы Тәуекел, Ордадағы барлық игі жақсылар мұны анық түйсінеді, — деді Ораз-Мұхамед. Тілі ауыр оратылып, таңдайы тұтқырланып, әрең айтты. Бірақ өзің ойла. Мен байқап отырмын. Сен кетсең, Русия мен Қазақ Ордасының арасындағы қатынас үзілмек. Жолбарыстың атылар алдындағы жер бауырлай шабынғаны сияқты. Осы сәтте өз тағдырының шешілгенін Ораз-Мұхамед те кәміл ұғынған еді. Бұл жақта да қаншама жұртың бар. Мұндағы мұсылман қауымына ғана емес, алыстағы Қазақ Ордасына да мейлінше пайда тигізер жерің — сол Касимов патшалығы, сендердің тілмен айтқанда Хан-Кермен! Оқыс қимылмен інжу төгілген оқалы жағасын ұстады. Қазақ Ордасының ханзадасы, әрине, өзіне лайықты орында отыруға тиіс. Қабылдау бітті. Ораз-Мұхамед орнынан әрең тұрған. Құттықтаймын және бата берем. Той жабдығы жалақыңнан тыс, патша ағзамның қазынасы есебінен.
Әрине, — деді Ораз-Мұхамедтің кішілікпен алғыс айтуын тоспай, — Салтаным қалғысы келсе... Орнына, — деді сосын царевичке қабағының астынан қарап, — осындағы жақындарыңның бірін жібересің. Әрине, қайтқысы келсе... — Бас уәзір мархаматты, мейірлі, — деді Ораз-Мұхамед. Бұл жолы өзі қарамен ойнапты. Қызылдың алғашқы жүрісінде тас уәзірдің алдындағы пида — пешьци екі аттаған екен. Секіртіп, бірден атын шығарды. Арада үш-төрт күн өткенде, Елшілік дуаны мен Боярлар кеңесінің шешімі негізінде ақ патшаның атынан жазылған жарлық грамота Қазақ Ордасының өкілі Құл-Мұхамедтің де қолына тиген еді. Бәрі орнынша. Достық. Бауырластық. Бұдан соңғы жердегі бейбіт қатынастар. От қаруды алу мүмкіндігі. Көшімді қолға түсіру. Бұқарды ақ патшаға бас ұрғызу. Ораз-Мұхамедтің өз еркімен ақ патшаның дәргейінде қалғандығы, болашақта да екі ел арасында дәнекер болмағы. Бұдан соң да елші алмасып тұру қажеттігі. Тәуекел ханға, Қазақ Ордасының таңдаулы адамдарына арналған сый-сыяпат, тәбәрік жайы. Русияда біржола қалған Қазақ Ордасының царевичі, воевода Ураз-Магмет Анданович Құл-Мұхамедті өз қолымен аттандырды. Шаруасы тәмамдалған елшілікті астанада ұстау Посольский приказдың әдетіне жат. Рас, қазір ақпанның басы ғана.
Қазақ Ордасымен екі арадағы жол жабық. Елшілер ауыр, ұзақ қысты Қазанда өткеруге тиіс еді. Өлмеген құлға жаз да шықпақ. Баяғы қарт мехмандар Образец Вахромеев бастап, қырық қаралы қарулы стрелецтер қостаған қазақтардың атты шеруі Москваның сыртқы, Яуза қақпасынан бірер шақырымдай ұзағанда Ораз-Мұхамед астындағы атын еріксіз тебініп, шығарып салушылар тобынан елу-алпыс қадам алға озған еді. Сол сәтінде артына қарайлай-қарайлай кетіп бара жатқан елшілер шеруінен аппақ қарға шағылысқан ақ боз атты Құл-Мұхамед те дараланды. Басындағы тымағын көтеріп, аязды даланы, мұз болып тұрған өлі ағаштарды, көне қаланың бітеу қорғанын жаңғырықтыра айқайлаған. Бақыл бол! Біз әлі ораламыз!.. Ораламыз! Бақыл бол!.. Қатқан көкірегінен бір тамшы суық жас үзіліп түскенін сұлтанның өзі де аңдамаған. Құл-Мұхамедтің талмаусырап жеткен үні алыстағы елдің ең соңғы сәлемі сияқты көрініп кетті. Тебініп тұра шаба жаздап, ат басын әрең іріккен. XXI тарау ДІЛШАТ-СҰЛТАНЫМ Елшілік құрамындағы әйел, алыстан келген қалыңдық — Ділшат-сұлтаным еді. Алғаш естігенде Ораз-Мұхамед бей-жай күйге түскен. Мойнына тағы бір міндет артылып, арқасына бұрынғыдан да ауыр жүк тиелгендей.
Бағзы бір заманда қалыңдығы аталғанымен, жүзін екі-үш-ақ рет көрген бейтаныс жанның алты айлық азапты сапардан соң Мәскеуге келуі — жат жұрттағы отауға сұраусыз кірмек әрекеті келіссіз ғана емес, кеселді істей көрінді. Қайтып орала алмасам, басы азат деп еді ғой. Бағы аумай, бары орнында тұрған әмеңгері қаншама. Қалағанына тисін. Бөтен тарапта ойы болса — қалың малын кештім. Сүйгенін тапсын. Дәл солай деген. Ауызба-ауыз жеткіз деп Құл-Мұхамед бектің өзіне тапсырған. Жөн-ақ. Тірі жесір болып, басқаға барғысы келмесін. Онда неге күтпейді! Неге күтпейді... Кінді? Қанша? Ораз-Мұхамед өз реніші — артық бейнеттен қашу ғана екенін аңдады. Кінәлай алмаған. Бірақ ризашылық та жоқ еді. Елшілер сарайындағы кездесу сәтін жайсыз, бірақ міндетті борыш ретінде ғана күткен. Мұның көргені және көңілде бейнелегені — сұлтан әкесіне айтқанын істетіп үйренген, кіммен болсын ашық сөйлесетін, тәуелсіз кейіптегі, бойы ортадан төмен, жіңішке қара қас, өткір кішкене көзді, пісте мұрын, жел қаққан қоңыр өңді жас қыз еді. Сыртынан көрсе танымайды екен. Бойы өсіп, сұңғақтанған, кішкене мұрны әдемілене, қырлана түскендей. Бет бейнесі ашаң тартқан.
Қиғаштау біткен қара көздерінде от емес, кінәмшіл наз бар. Әсем мойнын оқыс бұрып, басын сәл қисайта, анық сол ма, сол болса, баяғы, Сыр бойындағы қысқы аяз күні, қалың қамыс ішіндегі көңілдің жұқанасы бар ма деп тексере, сынай қарағандай, жұқа еріндері ашылып, онша түзу тізілмеген аппақ тістерін көрсете, демін ішіне тарта сәл бөгелді де, оқыс, жеңіл қимылмен қарсы ұмтылды. Мойныма асыла кетер деп ойлап еді. Асылған жоқ. Алдына жете бере, қос тізерлей отыра қалып, Ораз-Мұхамедтің аяғын құшқан. Кайратты қолдарымен Ораз-Мұхамедті тізеден жоғары құшақтап, бетін қызыл мақпал қамзолдың етегіне бүркеген Ділшаттың бар бітіс-болмысынан мейір, шапағат құйылып жатыр. Жалаңаш денемен жанасқандай бір сәт бұйығып барып бойын жиған Ораз-Мұхамед Ділшатты қос қолтықтан көтеріп, орнынан тұрғызды. Төрт көз түгел куә тұрғанда бұдан артық не айтылмақ. Қазақ елшілігі астанада болған бес-алты апта ішінде Ораз-Мұхамед Ділшатпен мархаматты рұқсат бойынша, ресми жағдайда тағы да екі-үш рет кездесті. Аз сөйлескен, көп түйген. Бұрыннан естігені бар, жаңадан аңдап, баққаны бар, кәміл ұққаны — Абалақ сұлтанның жалғыз қызы Ордада талай игі іске ұйтқы болыпты.
Азулы, аусар әкені өз ыңғайымен жүргізген ерке қыз ( ана билігін көрген қазаққа қыз билігі таң емес ) ел ағасының бедел алуына, басбұзар сұлтандардың біразы тәубаға келіп, сабасына түсуіне септескен. Алыстағы жарының абыройы, болашағы үшін, айналдырып келгенде, туған елдің тыныштығы, ағайынның береке-бірлігі үшін. Сайқы көрінгенімен, көкейінен өшпей-ақ қойды. Ділшат-сұлтанымды қанша сыйласа да, құлай сүйе алмайтынына көзі жетіп еді. Жар емес, жақын дос қана сияқты. Ізінше кері қайтса, айрылысу онша қиынға түспестей. Несі бар. Абалақ арманына біржола жетеді. Найманның карашы жұрты қыздарын он алты, он сегізде ерге берсе, сұлтаны ел билеушіге лайық ірілікпен өз қызын тура жиырма үште... — иә, Ділшат жиырма үшке келіпті, — тура жиырма үште, ұзатылмаған қалпында қайтып алады. Содан соң отызға дейін отырғызар мүмкіндігі бар. Ораз-Мұхамед өзінің кіді, шамданшақ, кекшіл болып бара жатқанын білетін еді. Әз-әже талай ескерткен. Өзі де пайымдап, сабырға бой ұрғысы келетін. Бұл жолы да қылдан тая бастағанын, енді жазықсыз Ділшаттың көңілін қалдырарын аңдап, сап-саппен әрең басылды. Не десе де қайтқаны жөн еді. Қайтпады.
Қазақ Ордасының ханзадасына көзі түзу ақ патшаның жайсаң жарлығына орай кеңшілік алған қалындық көшпенділер елшілігі астанадан кетер қарсаңда Мырза Жұртына ат басын бұрды. Босағадан оң аяғымен аттағанда күміс теңгеден шашу шашылған. Ошақ иесі От-Ана, бесік пірі Ұмай-Ананың құрметіне қызыл шоққа сұйық май құйылып, түтін түтетілген. Жаңа отауына жар-жарсыз, беташарсыз, тіпті бес етек көйлек, биік сәукелесіз кірген жас келін шымылдық ішінде ұзақ отырмады. Үлкен әже жасаған қасиетті дұғадан соң, неке суын ұрттай сала рәсімді бұзған. Бәйбішеге ( дәл солай деді ) сәлем жасап шығуы керек екен. Үй іші тегіс аңырып қалып еді. Таяғына сүйене, орнынан сықырлай тұрған қарт әженің өзі бастап жүрді. Көп бөгелмеген. Ділшат көзі жасаурап, өңі бұзылып шықты. Бірақ келер сәтте, жаңа туыс, ерекше туыс танып, бетіне телміре қарап, төңіректеп шықпай жүрген Сүйінішті бауырына баса құшақтап, ертеңдер елге қайыра аттануға тиіс Мұратты ерекше ықыласпен беттен сүйген соң, көңілдегі бар қайғы ұмытылғандай болды. Әйелдер — әже мен шеше — ел жайын, ағайын-туғандардың саулығын сұрастыра бастаған. Көшек қандай жігіт болды? Шынында да, беделді ме? Пәлен сұлтан қайда?
Түген сұлтан тірі ме? Пәленше-екеңнің баласы кім болды? Кім қандай келін түсірді, кімнің қызы қайда ұзатылды? Шетсіз, шексіз, көп сұрақ. Біріне жауап айтылып үлгермей, екіншісі шығады. Мол жайылған торқалы дастарқан үстінде әңгімеге Ораз-Мұхамед те араласып еді. Қоныс жайы. Жайлау, қыстау жөні. Қалмақпен ағайындастық сыры. Бұқармен, ноғаймен қатынас. Апта жатып айтса түгесілмес кеңес. Көңілдер жайланбағанмен, қабақтар ашылды. Тағдырлары ортақ азғана жан әлмисақтан бірге жасасып келе жатқандай, әңгіме үпір-шүпір, табиғи қалыпқа көшіп еді. Кешіне той ырымы жасалды. Мырза Жұртындағы жиырма шақты үйге тегіс сойыс беріліп, ет үлестірілген. Қоймадағы күбі-күбі шарап түгелге жуық шықты. Царевич тек Мурзаев-Юрттағы ғана емес, өзіне тиесілі барлық поместьелер мен вотчиналардағы басыбайлы шаруа биылғы жылғы алым — оброктан босатылатынын жариялады. Конюший боярин той жабдығына деп жіберген екі жүз теңге күміс — аз ақша емес, бірақ Ораз-Мұхамед өз қолынан шығарып отырған қаржының оннан бірін ғана жабады. Ауыр болса да шығындану қажет санаған. Бауырындағы жұртқа жасаған кеңшілігі. Ділшаттың мәртебесі. Орыс елінде сегіз жыл тұрған Ораз-Мұхамед шын мәнісінде бойдақ еді, жаңа ғана үйленіп отырған.
Қалай тойласа да сыяды. Әйткенмен, алғашқы түн өте ауыр болды. Тобыл қамалындағы тұтқын түндерінен бір де кем емес. Бәлкім, азабы артығырақ болуы да. Күнәсіз емес-ті. Алайда айқаса қауышып, еркін аймалар, қанға тыныс, жанға байсал берер әйел денесін сонша сағыныпты. Шын ләззат — тәтті қылықта емес, пәк тазалықта екен. Басқаның көлеңкесі түспеген. Сен, тек сен ғана татар дәм. Сен, тек сен ғана қызықтар тән. Қымсына именіп, болат шыбықтай денесі еріксіз тітіркенгенімен, ыстық демі бет шарпып, тығыз, толық анары омырауды өртей бауырға енген Ділшат — қанша заманнан бері дүниеден тілеген жалғыз мұраты тәрізді. Өзін әрең тежеп, асықпай аймалаған. Ләззәт табалдырығындағы, үзіле талмаусыраған, қайталанбас сәтті соза түскісі келгендей. Ақыры, шыдам да шегіне жетті. Еркелете, өбе сүйіп, бар денесімен баурай беріп еді. Қақ төбесінен шаншылған найзағай қара табанынан көктей өткендей, өлі мен тірінің арасында сілейіп қатты да қалды. Тас қараңғыда судырап шымылдық ашылған. Әлдекім сұғына төніп тұрғандай. Төбе құйқасы, бүкіл жон арқасы шымырлап, әрең мойын бұрып еді. Ай-Шешек-бегімнің аппақ жүзін анық көрді.
Қос бұрымы төсекке түсе салбырап, сәл еңкейген қалпы сұлық тұр. Алақандай үлкен, қап-қара көздері ғана ұшқын атады. Ыза ма, кінә ма, әлде ашу немесе өкпе ме... айырып үлгермеді. Шымылдық қайта жабылып, төңіректі тегіс тылсым қараңғылық басты. Ораз-Мұхамед ышқына аударылып түскен. Ерінің ерекше халін Ділшат келер сәтте ғана аңдады. Даусы шығып кеткен. Жүрегі тақырда шапқан тағалы аттай тарсылдап тұрғанын Ораз-Мұхамед сонда ғана аңдады. Ораз-Мұхамед үндеме дегендей, саусағымен Ділшаттың ернін басты. Сыбдырға құлақ тіккен. Дыбыс жоқ. Тек сырттан, әйел, еркек қосылып салған берекесіз ән естіледі үзіліп-талып. Жаңа барыняның босаға аттауын тойлаған қарашы жұрт. Ән айтып емес, аза тұтып жатқандай. Ұзамай ол да басылды. Бөлме ішіне өлі тыныштық орнады. Шымылдық та қайтара ашылған жоқ. Сонда ғана Ораз-Мұхамедтің есіне түскен. Осы жаңа, жатарда ғана ілгекті өз қолымен салып еді. Бірақ... ашылып кетуі ғажап емес. Иелі дерт қой. Бастап әкелмей ме. Тағы да төбе құйқасы шымырлап, жүрегі атқалақтай соғып кетті. Бұдан ары жасыруды қажет таппаған. Ділшат тіл қатпастан басын көтерді де, шымылдықты ысыра ашты.
Бозамық жарықты бөлме үңірейе қаңырап тұр. Қармалап тауып, көйлегін киді. Орнынан тұрып ағараңдай шұбатылып барып, төргі бұрышқа жетті. Шақпақ шағып, білтелі қола шамдалды жақты. Бөлме іші көлеңкелене толқып, қызара сүлеленген. Бұрышта да, басқа жерде де ешкім жоқ. Ал есік — сол қалпы, ілгегі салынған күйінде. Бірақ Ораз-Мұхамед Ай-Шешектің, келгеніне, бөлмеге кірмесе де, осы жаңа ғана, сыртта, босаға аузында дәл солай тұрғанына күмәнданған жоқ. Әйтсе де тірі елестен именіп, соншама құты қашқанға қысылған. Ділшат білтесі айырыла түтіндеген шамды қолына алып, төрт бұрышты тегіс аластап шықты. Содан соң ғана: « Бісмилла! » — деп сөндіріп, мысықтай үнсіз басып келіп, көрпе астына кірген. Өзін еркін билеген Ораз-Мұхамед қайтадан құшақтап еді. Бірақ Ділшат анық ұққан еді. Еркелене бере қалт бөгелді. Келер сәтте көкірегі айырыла, ышқына күбірлеген: « Тәңірім-ай, сонша не жазып едім... қадыр түнгі қызығымды да лайладың-ау... ». Содан соң ысырыла аулақтанды. Сол күйінде үнсіз қалған.
Ал Ораз-Мұхамед Ділшат-сұлтанымның жан күйзелісін кәміл сезіне тұра, басқа бір ой — бұрын еске алмауға, байыбына бармауға тырысатын, масқара, қорлық қана емес, өшпес таңба, өлмей бітпес жара жайына көңіл тоқтатқан. Ең соңғы түндері Ескерде өтіпті. Ай-Шешек көнбепті. Сұлтанның не өлісін көрмей, не тірісін білмей кетпеймін!.. » Тым құрыса, таң атқанша тосуды сұранған. Ал таң ата... жоқ, күн көтеріле, Ертістің жағасында өздері де тұтылады. Содан соң… « Ары таза! » — деп еді Әз-әжесі. Қайран Ай-Шешек! Ақылыңнан алжассаң — басқа түскен пәлені көтеруге дәтің жетпегеннен. Панасыз төрт әйел қыс көзі қырауда қайың шанамен орыс еліне қарай жол тартқанда: « Сұлтанның бетін қалай көрем... » — деп жылапты. Ауыр дерт те сол күні алғаш рет өз елесін танытқан. Сандырақтан басталған соқпа — сүйек сіңді сырқатқа айналыпты. Қалай қызғанушы еді мұны. Менің аталарымды да тәңірі тегін жаратпаған!.. » Кеудесін керген жоқ. Сол баяғы заманда, Сарыарқада, ақ ордаға түссе, бәлкім, бәрі басқаша болар еді.
Ал қазір тіршілікке шүкір етер, табысқанға тәуба айтар кез... « Бәйбіше Ай-Шешек-бегімге сәлем жасап шығуым керек ». Шын сорлы кім екені бір тәңіріге ғана аян... Ораз-Мұхамед іші қан жылаған ауыр ойдан серпіліп, Ділшатқа бет бұрды. Ол да жұмсарғандай. Бейжай. Бірақ манағы ыстық ықылас сап болған. Сұлық. Көне беруге бекіген кейіпте. Ораз-Мұхамед те ессіз құмарлықтан ада еді. Міндет атқару үшін ғана. Жоқ. Еркектік намыс үшін. Бірақ қайратты жасқа лайық бұлықсыған асау сезім бас көтергенше, сегіз жыл күтіп, жер түбінен аңсап кеп табысқан қалыңдығын сұлық құшақтап ұзақ жатқан. Кызығынан азабы асқан, бірінің жаны қиналып, бірінің тәні ауырған ұзақ түнді екеуі де кірпік қақпай өткерді. Тұяқ серіппей ұйқтар жар төсегі жамбасына батқан Ораз-Мұхамед таң ата тұрып кетті. Алда ауыр күн, қаншама шаруа тұрған. Ділшат та жатпады. Келінмін деп қылымсымай, қазір аттануға, Мәскеуден жүрмек қазақ елшілеріне барып қосылуға тиіс жолаушылардың жабдығына кіріскен. Үнсіз тұнжыраған қалыптары дастарқан басына жиналысты. Бойы дел-сал, көңілінде не көлеңке, не қуаныш ізі жоқ Ораз-Мұхамед. Жуасып, кішірейіп, оқыс қартайып кеткен Әз-ханым.
Еңсесі тік, қаймыжық жас үйірілген көзін төмен салып, анда-санда бір, жеңіл күрсінген Алтын-ханым. Күн тиіп, жел қақпаған жүдеу, бозғыл өңінде бұрынғыдан да үлкен көрінген қап-қара көздерін төңкере, кеше ғана босаға аттаған күндесіне сынай, тәкаппар қараған, ал Ораз-Мұхамедті мүлде елемей, еркін отырған Ай-Шешек-бегім. Әдепкі асыр, ойын-күлкіден тыйылып, тізе түйістіре құшақтасқан, үлкендердің ыңғайымен үнсіз тынған немерелес бауыр екі бала — Мұрат сұлтан мен Сүйініш-Мұхамед-оғлан. Ең төменде — үй иесі, тіпті, қызметші міндетіне көшкен, көзінің маңы көлеңкеленіп, бір-ақ түнде безгек ұрғандай сүмпиіп, жүдеп шыққан Ділшат-сұлтаным. Төрт көзі түгел бас қосқан ең соңғы отырыс. Аз күнге көп қуаныш әкелген Мұрат елге қайтуы керек. Жаңадан келген Ділшатпен айырбасқа түскен, алыста қалмақ қауымның бар аманатын арқалаған Алтын-ханым тағы аттанбақ. Кіндік кескен жерге, ағайын-туған ортасына біржола оралады. Қуаныш па, реніш пе — оны әзірге ешкім де пайымдамайды. Әйтеуір, кеңесе келе осылай шешті. Мәңгіге айрылысарын, ешқашан көріспесін енді ғана анық түйсініп отыр. Екі бауырсақ, бір кесе қымыз тамақтан әрең өтті.
Сәл босап барып қайта бекінген қарт әже қатқыл дауыспен дастарқанға бата жасады, жолаушыларға сәт сапар тіледі. Әйелдер кешу айтысып, бірақ жылау-сықтаусыз жеңіл айрылысқан. Мейірімді барыняны шығарып салуға жиналған, жерге бастары жеткенше иіліп, оң тілек айтқан, әйел-еркегі, бала-шағасы аралас қалың қауым — қара шаруаларға ризашылық, сәлем рәсімін жасаған Алтын-ханым, қалың киінген, қорбиған, бір түрлі жасып, басылып қалған Мұратты құшақтаған күйі аю терісімен қапталған сәнді шанаға отырар-отырмаста, бұдан арыға шыдамаған Ораз-Мұхамед атына қамшы басып, алға түсті. Қазақ елшілерін, анасы мен бауырын жолға салған соң, Мырза Жұртына қайтуға асықпаған. Өткен жазда ақ патшаның арнайы өкілі ретінде Хажы-Тарханға барған, баяғы бірлігі мен күш-қуатынан айрылып, саны кемісе де сыны кетпеген, елдігінен арылмаған Ноғай Ордасындағы билік басында отырған немере, шөбере туыстарымен көрісіп, қарашы халқын қайта таныған, ағайын-туғанымен жаңадан табысқан, есерлігі еркелікке бейімделіп, бұрынғыдан байсал тартқан, бірақ баяғы сұрбойдақ қалпынан жазбаған князь Петр Урусовтың үйіне барды. Жоқ, елшілерді аттандыру кезінде мұның қасында болған Петрдің өзі бастап жүрді.
Осы Петр бар, бұл екеуіндей атақты болмағанымен, текті әулеттен шыққан бірнеше князь бен думный бояр, окольничий балалары бар — жеті-сегіз жігіт оңаша сауық құрды. Таң атқанша Петрдің неше жылдан бері қамба түбінде балды нәрімен булығып жатқан ең ескі, ең жақсы екі күбі шарабы сап болған. Шала-шарпы ұйқтап тұрысып, Ораз-Мұхамедтің он шақты жасауылы бар, Петрдің бір қора қосшысы бар, әлгі жолдас жігіттердің қаншама кісісі бар — аюға — ормандағы аюға аттанған. Оңай табылғанымен, қысқы ұйқысынан әрең тұрғызылған ашулы аю басқа емес, тура Ораз-Мұхамедпен бетпе-бет келіпті. Найзаны тура өңдіршектен, қапысыз-ақ ұрған сияқты еді. Әлде түннен бергі ішімдік әсерімен буыны босады ма, әлде қар астындағы түбір, не бұтаққа сүрінді ме, тіреп тұра алмай, шалқалай жығылды. Көзі қанталап, сілекейлі аузынан ажал иісі бұрқыраған таудай пәле үстіне қона түсіп еді. Ораз-Мұхамед қорқып, аю шайнап үлгермеді. Таяқ тастамда тұрған Петр айқайлай ұмтылған. Сол екі ортада басқалар да жетті. Сойған кезде қараса, терісінде сау-тамтық жоқ, шұрық-шұрық найза ізі. Мейлі. Аю аты бар ғой.
Достары бір ауыздан: « Еңбек сенікі! » — деп, Ораз-Мұхамедке байлаған. Царевич алған алғашқы, жоқ, екінші аю екен. Сол күні кеште, меңіреу ормандағы ағаш үйде Қазақ Ордасының царевичі өзінің екінші аюын соққан сәтті аңшылықты тойлады. Үш күнгі сейіл-серуеннен соң, басы әбден жазылған соң артына қараса, бұдан бақытты адам жоқ екен. Алыстағы ел орнында, жақындағы жұрт бауырында. Воевода! » Ақ патшаның алдында құрметті, бас уәзірге жұғымды, бояр атаулыға сыйлы. Ерлігімен тапқан, ата-тегімен алған атақ-абырой мынау. Қаншама вотчина, поместье анау. Екі әйелі, арыстай ұлы бар. Бай да өзі, бағлан да өзі. Енді не керек! Алай болса, былай болса дейтін шалағай істен біржола тыйылады. Бәрін жаңадан бастайды. Тіршіліктің босағасынан жаңа ғана аттады. Алда ұзақ өмір тұр! Сәнмен, салтанатпен күн кешеді. Көрері — құрмет, естірі — мадақ.
Соның алғашқы ұшқыны, жаңа өмірдің беташары — бүрсігүні... жоқ, ертең екен, ертең Грановитая палатадағы Рим императорының елшісін қабылдау рәсімі... Салтанатты сарайда, әрине, Рюрик әулетіміз, Гедимин әулетіміз деп көкірек қағатын боярлардың өзінен жоғары отырды. Ас сарайдағы қонақасы кезінде мәртебесі тіпті көтерілді. Әуелі ақ патша өз қолымен сый шарап жіберген. Содан соң, думан әбден қызған, бірақ дүние әлі тұманыта қоймаған кезде, великий государь мен конюший бояриннен екі-ақ сажын төмен, қиғаш столда отырған царевичті өзімен дастарқандас игі жақсылар, одан соң, таяу төңіректегі жұрт, Русияда қалуымен, өз еркімен ақ патша дәргейіне біржола бас ұруымен құттықтаған. Қарулас достарының бірі князь Туренин, тіпті Ураз-Магмет Андановичтің денсаулығына арнайы тост көтертті. Думан әбден қызып, әркімнің аузы өз еркіне тиген кезде көңілі жақын таныстардың біразы құшақтап сүйе бастаған. Ал той тарқар кезде мейірлене елжіреген, швед жорығынан бері біліс окольничий Михайло Салтыков аюдай қорбаңдап келіп бас салған да, бет-аузын түк қалдырмай сілекейлеген. Қатардан қалмағанымен, тартына ішкен Ораз-Мұхамед ноғай керуен сарайындағы қонақ жайына бармай, қандай мәжілісте де еңселі отыратын, ал бүгін айрықша ашық болған Петрдің үйіне келіп жатты.
Қалыпты өмірге қайта енгенін кәміл түйсінген және сонысына риза еді. Таңертец, үйге қайтар мезгіл жеткенде бұрын болмаған әдетпен, бір түрлі жайсызданды. Соншама жыл зарыға күтіп, қаншама өткелектен өтіп, басын мұның жолына тіккен Ділшат-сұлтанымның қасында тым құрыса екі күн болуы керек еді. Тіпті ол да емес. Ашуы жоқ, бір ақ айбары қайтпаған әжеден именген. Именбеген, қатты қысылған. Бұл не болды, нендей пәлеге ұшырап қалды деп, таңды таңға ұрып, жүдеп отырған шығар. Шынында, өле салуы да мүмкін еді-ау. Найза сәл қиыс қадалса немесе Петр төрт-бес қадам әріректе тұрса. Панасыз үш әйелді, бұғанасы қатпаған жас баланы далада қалдырып кірген пейіште не қызық бар. Пейіш болса да жақсы, алдынан жалыны жалаңдаған тозақтың өзі шығуы да мүмкін. Құранның аятын, пайғамбардың хадисін бұзып, ішкілікке салынғаны өз алдына, жақынның жайын ұмытқаннан артық қандай күнә керек. Қатты қысылған. Әз-ханым ерекше жақсы көретін, кенже ұлындай еркелетіп, үнемі айрықша ықылас танытатын Петрді ала жүрмек еді. Маңызды шаруасы бар көрінеді, көнбей қойды. Өзі атақты тентек князь Петр Урусов болса, қайдағы маңызды шаруа.
Ораз-Мұхамед қатты қиылған соң, шынын айтқан. Жақында ғана күйеуі өлген Анастасиямен — бояр Василий Шуйскиидің сұлу келінімен жүздесуге тиіс екен. Жыл уағы толған жоқ. Біледі, күнә. Бірақ... неше жыл шыдады. Енді неге болмасын әзір... Төрт-бес күннен соң үлкен әженің алдына өзі барады. Тарту-таралғы, көрімдігімен. Ежелгі ноғайлы, Едіге мен Тоқтамыс туралы сұрайтын қаншама әңгіме бар. Ай бойы жатады. Қымыз ғана ішеді. Ет — жылқы етін ғана жейді. Ал қазір... жағдай солай. Бармаған есесіне тиімді ақыл айтып еді. Аман-сау, аса маңызды мемлекеттік жұмыстардан босамай жатыр деп, Мырза Жұртына Алешканы шаптыр. Бүгін мына өзіміз, екеуден екеу отырып ( әрине, Анастасиямен құпия жолығыстан соң ) армансыз кеңесейік, еркін сілтейік. Жас әйеліңді сағындырып, ертең барасың деген. Ораз-Мұхамед солай да солай деп, Алешканы шаптырды. Бірақ артынан өзі де көне Мәскеу көшелерін қақ жарып, соңынан шұбырған жасауылдарымен бірге Мырза Жұртына шығар жол — Димитров қақпасына қарай шеру тартқан. Малайлардан өзге ешкім қарсыламады. Тегіс түнеріп, қарап-суалып отырған шығар деп ойлаған. Атына қайта мініп, әлдеқайда маңып кеткісі келген.
Бәрібір қайта ораласың. Иығынан жүз батпан салмақ басқандай, артынан екі адам итеріп, алдан бес адам сүйрегендей, сықырлап, кенеуі кеткен орама баспалдақпен екінші қабатқа зорға көтеріліп, босағадан зорға аттады. Рәсім бойынша әуелі әжеге кірген. Түбіт шүйкені соза тартып, ұршық иіріп отыр екен. Орыс еліне келгеннен бері тапқан іс. Әрі ермек, әрі шаруа. Көптен бері қойып кетіп еді. Сол қолының аты жоқ саусағына ілген шүйкесін, оң қолындағы жіңішке, сұрғылт жіп төгілген, толық ұршығын тастамаған қалпы, төсек алдына тізе бүккен Ораз-Мұхамедті басынан ұстап, маңдайынан иіскеді. Ойын қызығына берілген бе, әлде әкесіне өкпелі ме, Сүйініш атып тұрып, бас сап құшақтамады. Ай-Шешек те тұрмаған. Нұрлы жүзбен жәудірей қарады да орын босатып, сәл төмен жылжыды. Ал Ділшат қос етек көйлегі судырай төгіліп, лып етіп орнынан көтерілген. Қызара толқып кетті. Ділшатқа бажайлай қараған. Бидай өңнен қара торыға бейім. Бірақ жүзі жұқа екен. Қызылы тез тарады. Бүкіл болмыс-бітісінде серіппелі нәзіктік бар. Тынығып, тынығып қана емес, өңейіп қалғаны бірден танылды. Аяғын астына бүгіп, жамбастай отырды.
Жүрегі сыздай ауырып қоя берген Ораз-Мұхамед Көшек-Сүйінішпен орын алмастырды. Ай-Шешек екеуі бір қол. Ділшат пен Сүйініш бір қол. Алдымен сақа үйірісті. Қарсы жақтың асығы алшы түсті. Кезек соларда. Таңдау да соларда. Біріншісінде — хан сайланған қызыл сақамен қалған асық шертіп атылады. Ал екіншісі — шын бұлғаққа ұқсас. Әуелі қатарынан бес кеней ұтып, бек болған бірі оңтайлы асықпен ханды атып алады. Содан соң бүкті — бүк, шікті — шік, сәйкес кенейлер бірін-бірі ұрып жыға береді. Қызыл сақа хандық құратын, тәртібі қатаң « Ордадан » гөрі қызығырақ, әйтсе де ақсүйектер әулеті онша ұнатпайтын: ырымы жаман, әрі тым жұпыны. Бала кезінде де асыққа онша әуестігі жоқ еді, қолы мүлде қатып кетіпті, бірінші болып кезек алған Сүйініштің өзі үш асыкты қатарынан атып алғанда, Ораз-Мұхамед сақасын үйелетіп, құр қол қалды. Оның есесіне Ай-Шешек айрықша шебер ойыншы болып шықты. Қызыл сақа — ханмен алыстан шертіп атады, жақыннан шекіп атады, көзеген кенейіне тура жол қалмаса, секіртіп те атады. Қыналы сүйрік саусақтар соншалық епті. Бір соққанда жеті асық алды.
Үш айналым ойынның үшеуінде де Ай-Шешек пен Ораз-Мұхамед жеңді. Әуелде күліп отырған Сүйініш көзі жасаурап, қызарақтай бастап еді, Ораз-Мұхамед шатақтың алдын алуға қам жасады. Асық соғуға ыңғайлана берген Ай-Шешек қалт бөгелді. Саусақтары жазылып, қос алақандағы асық сау етіп жерге төгілді. Үнсіз қалыпта алдымен Ораз-Мұхамедке, содан соң Ділшатқа, содан соң кілем үстінде, шашылмай, үйіліп жатқан асыққа қарады. Қолын жиып, қос сұқ саусағымен екі шекесін ұстады. Үй ішінде бір сәт өлі тыныштық орнаған. Алдымен бұзған Ай-Шешектің өзі болды. Жеңіл күрсінген. Содан соң ауырсынғаннан гөрі таңырқауға жақын баяу үні естілді. Хан сусыны — қымыз. Ділшатты қызметші келіншек деп ойлайды екен! Міне, мәселе қайда... Бірінші рет бұйыруы емес сияқты. Ордада отырғанда кішіліктің өзін қорлық санаған ақсүйек қызы сұлтаным таңырқамады. Орнынан жеңіл тұрып, қарашы қызы бегімге болмашы тағзым етіп, шығып кетті. Дастарқанды өзі әкеп, қымызды өзі жасаған. Тізе бүге бергені сол еді, жаңа жарлық жетті. Көнбіс Ділшат қалт бөгелген. Қайтерін білмей қысылғандай. Ораз-Мұхамед Ай-Шешекке қарап еді, өңінде кекесін, қорлау ізі жоқ. Ораз-Мұхамедпен көзі түйіскен сәтте оқыс жұмсарды.
Анасы ашытқан қымыздан өзгешерек, жұмсақ, әрі дәмді көрінген. Маңдайынан шып-шып тер шыққан Ораз-Мұхамедтің жаңа қымызға мейлінше риза болғанын аңдаған Ділшат жанарын төмен салған қалпы масаттана жымиды. Ай-Шешек тіп-тік отырған қалпы, кербез қимылмен кесені қолына алды. Қызмет көрсет, көңілін аула!.. Қызметші емес, құма! Құма деп ойлайды екен Ділшатты. Қазақтың қай әйелі күйеуін некесіз кәнизактан қызғаныпты. Бірақ бұл не? Ай-Шешектің кеңдігі. Ал Ділшат үшін... Ділшат қып-қызыл болып кетті. Өзіне күдіктене, сынай қараған Ораз-Мұхамедтің жүзіне көз тоқтата алмады. Бірақ Ай-Шешекке тіке қараған. Алда разы болсын. Адал қызметіммен ақтаймын. Шынында да, ел ортасында, есен-саулықта отырса, жолы кіші тоқал деп, тегі төмен қарашы бектің қызы деп кеуде көтермегенімен, күндесті күңкіл сөз, келіссіз аңдысқа жол бермегенімен, қымызын құймақ түгілі төріне шығармас сыңарын есіктегі қызметші келіншектей күтті. Ділшат-сұлтаным босаға аттаған сәттен бастап, бұрын ханым-анасының ғана бағуында болған, бөтен кісі көрсе дерті демденетін Ай-Шешектің саулығы да жақсарған, көңіл күйі де күрт көтерілген. Жуындырады, киіндіреді, шашын өріп береді. Таза ауаға, сейіл-серуенге алып шығады. Тілін тауып сөйлеседі.
Асын әзірлеп, төсегін салады. Ай-Шешектің алдында қандай кішік болса, қарашы жұрт алдында сондай тәкаппар. Не қаталдығын, не қытымырлығын көрмесе де, қызметші әйел атаулы именіп, отыншы, сушы малай атаулы ығып тұратын. Қазақ Ордасына қайтып кеткен мейірбан үлкен барыняға ұқсамайды. Әйел болса да әмір етіп, билік жүргізіп үйренген жан екені, қырына алса қиын болары бірден аңдалған. Тіпті, осы үйге етене жақын болып кеткен Милананың өзі әрең үйреніп еді. Ділшат ас-су жайын ғана емес, бүкіл шаруашылық тізгінін қолына алған. Мырза Жұртына барақат келгенін Ораз-Мұхамед көп ұзамай-ақ байқады. Бақса, қазақ елшілері кеткеннен соңғы апталар өзі Орыс елінің босағасын аттағаннан бергі ең ауыр, торығу, түңілу, кейіске толы, зілзала кезең болмақ екен. Тылсым тұман Ділшаттың шарапатты демімен-ақ сейілгендей. Мазаң болмағанымен, байсал, қайғысыз болмағанымен, қамрық, қамсыз тірлік орнады. Өмір өзінің өлшемді сыбағасын сарқымапты. Ел туралы қаншама әңгіме әкепті. Ораз-Мұхамед бір сұрағанын он сұрап, кейде, бұрын мәнсіз көрінетін мәселелерді қазбалап, қыстың ұзақ кештерінде қапысыз кеңес құрды. Ерте қол үзген жұртының қасиетін жаңа ұққандай.
Елдің мұрат-мақсатын, тамыр соғысын, жан тынысын пайымдай түскендей. Ділшат өзімен бірге елдің рухын ғана емес, тірлігі мен тұрмысының да бір бөлігін ала келіпті. Қанша жылдан бері татпаған тағамның неше түрін шығарды. Тіпті бұрыннан бардың өзі басқаша дәмде. Көктемде мал төлдегенде уыз ұйытып, ірімшік айырды, содан соң іркіт жиып еді. Ораз-Мұхамед таңырқауын жасыра алмады. Таңырқағаны. Әрі кешірім сұрағаны. Ділшат тез жұмсарды. Әйтеуір, елдің дәмі ғой деп... » Көлге қаптай құлаған мың сан жылқыны, үйездеген отар-отар қойды, көк күймелерімен екі-үш қатар шеп құрып, күрен-күренімен өзен бойлай қонып отырған салқар жұртты, жер ошақта маздай жанған отты көз алдына әкелген, шалғын суылын, селеу сыбдырын құлағына тосып, көкпек, жусан иісін қайта тірілткен қышқылтым құрт пен тәтті ірімшік, үйірілген қымыз бен сары ала сүр кейбір сәтте самалды сақарада, күмбезді көк күймеде отырғандай күйге бөлейтін.
Күн сайын аздап, көптеп айтылған үзік-үзік, түйдек-түйдек әңгімелер бұл жоқ жерде де тіршілік барын, ел — бір адамымен емес, бар азаматымен белді екенін аңғартатын, үйірінен бөлінген ақ киіктей құлазығанмен, өзін аталы жұрт өкілі, алып көк күйменің кәдеге асып жатқан тетігі сезініп, көңілі марқайып қалатын. Әйтсе де, Ораз-Мұхамедтің тынысын кеңейткен, жанына барақат әкелген — Ділшат-сұлтанымның қызу құшағы еді. Азаматтың тірлігінің мәні өрен ой мен езгеше ерлікте деп білетін. Ақиқат. Ал сәні — асыл киім, атақ-абырой ғана емес екен. Ай-Шешек-бегімнен тірідей бөлектенген соң, үй тұрмысына ғана емес, ер тірлігіне де жарықшақ түскен. Өзін тежемегенмен де, баранды, берекелі өмір емес екен. Жар тесегінің қадір-қасиетін жаңа ғана танығандай болды. Меңіреу қараңғылықпен бірге тұтаса тұманытқан ауыр ой шырмар тұңғиық түннен қорқатын. Енді асыға күтеді. Күн ұзаққы, кешегі, алдыңғы күнгі, былтырғы, өмір бойғы барлық қамрық пен қайғы, азап пен қауіп ұмытылады. Тәннің байсал табуы жанға жарасты күй, көңілге мерейлі тыныштық әкеледі екен.
Ділшат-сұлтанымның шыбықтай бұратылған, айқаласа ойнаған қайратты, нәзік денесі өртей дуаласа, үздіге сыбырлаған үні, ыстық демінен өн бойына толқынды леп таралатын, жаңа күш құйылатын. Шаршау, шалдығу жоқ. Талмаусыраған тылсымды күй ғана бар. Таң — таңға, ай — айға қосылды. Қазақ Ордасының жайы нешік, Орыс елінде не болып жатыр — өз қызығынан бөтен ештеңе ойлаған жоқ. Тек... кей-кейде, түн ортасы ауа, таң бозара кеудесін құмарлық кернеп оянғанда… Сарыарқаға бет түзеген салқар көш басындағы жасаулы, жабдықты көк күйме... қызыл шымылдық ішінде, мамық төсекте жеңіл тыныстап ұйқтап жатқан Ай-Шешек... есіне түсетін. Жоқ! Ділшат — хор қызы, тар күнде табыскан жолдас. Ал Ай-Шешек ақ қанатты періште еді. Бар дегбірден ғана емес, ақыл-естен де қоса айрылатын. Әз арманын, жас ғұмырын ала кетіпті. Өкпе-бауыры сөгіле, жүрегі езіліп біраз жатады. Өзін аймалай оянған Ділшатты соншама жат, алыс көреді. Ышқына айқайлап, иенге, меңіреу орман ішіне қашқысы келеді. Бірақ өмірдің өз арнасы, өз ағысы бар екен. Сол арнаға бой ұрады, сол ағысқа түседі.
Көңілдегі мұң-зарды аз уақытқа болса да ұмыту қажет. Ділшат бәрін де сезетін, ұғатын тәрізді. Күйзелетін, қорланатын тәрізді. Бірақ қабақ шытқан емес. Кінә артып, салмақ түсірген емес. Тіпті күнделікті, дастарқан басында да Ораз-Мұхамедтің жанын жаралар әңгімеден қашатын. Әуелгі кезде көп айтылған, арттағы ел-жұрт, ағайын-туған жайындағы кеңестерді де азайтты. Тек бірде мұңайып отырып, әкесін еске алып еді. Тірі жанға құрық бермеген, қандай қиындық, қаза үстінде де көңілі босамаған кәрі сұлтан қызын алқағанмен, артынан жылап қалыпты. Содан соң көзі жасаураған қалпы Ораз-Мұхамедке наздана қарады. Мені әулие санайтын. Өйткені мен… анадан туғам жоқ ». Ештеңе ұқпаған Ораз-Мұхамед сұраулы жүзбен қарап еді. Ділшат, ерекше талайына өзі де сенетін сияқты, қабағы дірілдей отырып, баяу дауыспен, өзінің дүниеге келу тарихын баяндады. Сол жылы Абалақ сұлтанның батыр болып өскен үш ұлы бірдей қазаға ұшыраған екен. Ұл табады деп дәмеленіп отырған кіші әйелінің толғағы тым ауыр болады. Сегіз күн бойы жасамаған ырым-жырым, ем-дом қалмайды. Ақыры, үміт түгесілген шақта сұлтан үзілуге жақындаған әйелінің қарнын жарып, баланы бітеу алып шыққан.
Үлкен шешелерінің бірі қанжармен тонын тіліп, етегіне салып алыпты. Адам естімеген ерекше жағдайда дүниеге келген сәби осы Ділшат екен. Ораз-Мұхамед түршікпегенімен, жүрегінің басына тырнақты саусақ тірелгендей, аса жайсыз күйге түсті. Бұл кезде мамырлап жаз шыққан, көңілдегі бар алаң сейілген. Бірақ Ділшаттың өзі де жүкті еді. XXII тарау КҮЙРЕУ Торыққанмен, түңілмеген. Елге оралмақ үміті үзілгенмен, өмірден баз кешпеген. Қайысса да, қамықса да көтерді. Көндікті. Тіпті бұрынғы белгісіздік, келешегі күмәнді тірлік артта қалған соң, аз ба, көп пе, алдағы бар өмірінің сұлбасы айқындалған соң, асау көңіл ноқталанып, тіршілік кесімді сабасына түсті. Үй ішіндегі басқа жұрт та, әрқайсысы әр түрлі күймен жаңа жағдайға икемделген, бұрынғыша ғұмыр кешіп жатқан. Шын торыққан, көндіге алмаған бір-ақ адам болды. Ол кішкентай Сүйініш-Мұхамед-оғлан еді. Туып-өспеген жерді сағынуга бола ма? Көрмеген елді аңсауға бола ма? Болады екен. Өзінің түп-тамыры, ата-жұрты туралы бұрын да біраз мағлұматы бар, табиғатында зерек бала Құл-Мұхамед бектің алғашқы, Мырза Жұртына қонақтаған сапарынан соң, бұрын ертегідей көрінген әңгімелердің бәрінің шындығына ден қойған.
Үлкен әжеден, кіші әжеден сұрайды, Ораз-Мұхамедтің өзінен сұрайды, бір естігенін қайыра пысықтайды, тіпті үлкендердің өзара кеңесіне құлақ түріп отырады, әйтеуір, Қазақ Ордасы, Дәшті-Қыпшақ даласына қатысты қаншама әңгімені көңіліне түйген, қаншама суретті көкейінде өрнектеген. Самал ескен белесті сары дала, қыран қалықтаған жасыл жазық, мұнарта сағымданған асқар тау, арнасы толы, жағасы желекті мөлдір өзендер. Қамысты, құрақты көлге шұрқырай төгілген мың сан жылқы, ен даланы қаптай өрген қора-қора қой, аузынан ақ көбік төгіле шабынған буралары аттылы кісіні алып түсер келе-келе түйе. Күмбезді киіз шатырлары алып арба үстіне тігілген, үш қатардан, бес қатардан сап құра шеру тартқан — үй-жайы, ауыл-аймағы, шаһарлы қаласымен тұтас, қаптай көшкен ордалы ел. Құлын-тайға мінген бала-шаға, үкілі-желекті қыз-келіншек, сән-салтанатты жігіт-желең, мұздай темір құрсанған аламан әскер... Қайғысыз, мұңсыз, шат-шадыман тіршілік, Кішкентай Сүйініш алыстағы атамекенін Асан би аңсаған « Жерұйық » кейпінде елестетеді екен. Бірақ тұрағы беймәлім қиял мекені, қол жетпес арман елі емес. Өмірде бар өлке. Ерте ме, кеш пе, суын татып, топырағын басар жұрт. Сырдың нар қамысынан күрке жасап ойнайды.
Көкшенің қайраңды, мөлдір көліне шомылады. Аң аулайды. Саят құрады. Қару асынып, аламан әскер бастайды... Бар болашақ, бар жақсылықты баба мекенімен байланыстырады. Мен де... » Өзі де тарылып келе жатқан Ораз-Мұхамед ат басын бұрып, ғұмырында бірінші рет зекіп ұрысты. Қасқа жолға түскен соң ғана жүрегі сыздап еді. Алдына ала салуы керек екен. Әйтпесе бес-он минут аялдап, ат ерттетуге де болатын еді. Кейін ғана ұқты. Тіпті де олай емес. Мәскеуге баруға, аз күн бірге ойнап, достасып кеткен бауыры мен әжесін шығарып салуға сұранбапты. Кеткісі келген. Ата-анасын, өскен ұясын тастап, Құл-Мұхамедтерге қосылып, көз көрмеген Қазақ Ордасына жол шекпек. Қайтып келген соң қаншама алдаусыратса да, баланың өзіне салқын тартқанын аңдады. Әлде қаяу көңілге солай көрінді ме. Қайткенде де Сүйініштің өзгергені, ойын атаулыға салғыртсығаны анық еді. Кінәмшіл, қияңқы болып кетті. Кейде алдына келген астан мін табады, кейде қайдағы жоқты талап етеді.
Кейде бұрын болмаған әдетпен көз ашқаннан тату, өткен қыста ғана бірін жасауыл басы, бірін ұлыс бегі сайлап, өзімен бірге әкетуге көндіріп қойған емелдес бауырлары — Петрушка мен Никольканы төмпештеп алады. Бірде аула ішінде тұратын малайларды жылқының мұз боп қатқан тезегімен атқылап жатыр екен. Уақыт оза келе қалыбын тапқандай еді. Әкесінің ұрысқанын ұмытқан, Мұратты сұрамайды, әжесін еске алмайды. Көктем шыға көгал қуып кетті. Жаз шыға мұжық балаларымен бірге өзен жағалап, шабақ аулап, орман кезіп, жеміс-жидек іздеп кетті. Ертеден кешке дейін маңызды жұмыс соңында. Кейде қайда жүргені белгісіз. Қарауылшы малайлар қараңғы түскенше іздеп, сабылған күндер болды. Ораз-Мұхамед күйкі ой, берекесіз тірлік соңында жүріп уакыт оздырып алғанын, енді жалғыз ( әзірше жалғыз ) ұлдың тәрбиесіне ден қоюы қажетін түйсініп еді. Жаз өтіп, шаруаның ыңғайлануын ғана күткен. Алдымен мұсылманша тіл сындырып, сауатын ашады. Бұл — парыз. Кәлима қайырғаны өз алдына, құран аудара алатын болсын. Содан соң орыстың хатына үйретеді. Бұл — қажеттілік. Шаруашылыққа қатысты іс қағазы, есеп-қисап өз алдына, ақ патшаның мәртебелі дәргейіне ғарызнама жаза алатын болсын.
Содан соң... келер жаздан бастап қоныстар мен иеліктерді аралатады, шаруаға икемдейді, әскер өнеріне машықтандырады. Арада он-он екі жыл өткенде воевода, царевич Суюнуш-Магмет Ураз-Магметович әлде свитке, әлде Литваға қарсы аттанған қалың шеру ішінде, татардан, ноғай-қазақтан немесе мешер мен черемистен құрылған қосынның басында бара жатпақ. Соғыс — қазасыз болмайды. Бірақ әзірейілдің өші болмаса, тура кезелген мылтық оғы қырын ұшар. Құдай сақтайды... Әзірейілдің өші бар екен. Құдай сақтамады. Тура кезелген мылтық оғы тимеген. Көлденең кесел жабысты. Тым құрыса он, он бес жылдан кейін емес. Мырза Жұртында сопайып өздері ғана қалған қытымыр қаңтардан соң, арада тоғыз-он ай өтер-өтпесте. Сүйініштің сырқаттануы мүмкін деген ой кәперіне келмеген. Шомбал, мығым емес, сұңғақ, ашаң. Бірақ тарамыс. Тумысында тымауратып көрмеген. Бірде мұз үстінде ойнап жүріп, ойыққа түсіп кетіпті. Қақаған аяз еді. Таяу жердегі малайлар суырып алып, тонға орапты. Үйге жеткізгенше белінен төменгі киімі сықырлап қатып қалған екен. Пышақпен тіліп шешіп еді. Қаз майын жағып, ыстық сорпа ішкізіп, пеш түбінде екі-үш күн күткен соң қайта ойнап кеткен.
Ал бұл жолы аптап ыстық, қақаған аязсыз қоңыр күзде, сап-сау жүріп-ақ жығылды. Кешке қарай ыстығы көтеріліп, жатып қалған. Басы ауырыпты. Ертемен әкесі қараса, тамағы қызарған екен. Баспа болар деген. Күн ұзақ ас ішпеді. Қара судың өзін құсып тастады. Түнде тағы да ыстығы көтерілген. Әжесі салқын тиген болар деп, кеудесіне құйрық май жақпақ еді. Сонда көрді. Қолтығында жұқа қызыл бөрткен пайда болыпты. Тұтаса бітісіп, арқаға карай жылжып бара жатқандай. Сол сәттен бастап, бір үйлі жан тегіс аяғынан тік тұрды. Төтенше дерт келгенін аңдап, ұйқы, күлкіден айрылды. Әйтсе де аз-маз ауырып, таңертең тұрып кетер деген. Ал таңертең бас көтерген кезде Сүйініштің тамағындағы безі шошып, екі жағының асты бірдей білеулене іскенін көрді. Саусақтарының терісі көше бастапты. Тамағы тастай қатып домбыға іскен, үсті-басы тұтаса қызарған, бет-жүзі қаны қаша бозарып, көзі үңірейе қарауытқан бала өне бойын буған дерт қызуымен он екі күн арпалысты.
Он үшінші күні түн ортасында, беймезгіл сәтте босағасын аттаған тар дүниені тәрік етіп, аунап өспесе де аңсай сағынған ата топырағын көрмеген қам көңіл, пәк қалпы, ат жалында күн кешкен бабаларының бәрі де барып түскен касқа жолға біржола бет бұрды. Сүт пісірімдей сұлық жатты да, ақырғы сәтте ажалға лағнет айтқандай, қатқыл жүзбен жұрттың бәрінің басынан аса қарап, бұлқына бере кілт үзілді. Күні-түні дертті баласының басында болған Ділшат-сұлтаным бет-аузын жыртып, дауыс салып жылады. Екі апта бойы күбірлеп дұға оқып, сақтай гөр құлыншағымды, сақта қоңыр қозымды деп Аллаға жалбарынған, « Құдай, мені ал! Мені ал!.. » — деп, торыға күңіренген Әз-ханым әже есінен танып, шөке түсіп жатып қалды. Кеше ғана ойнақтап жүрген баласы көз алдында терең құз жиегіне қарай сырғанап бара жатқанын бар жүйкесімен сезінген, бірақ қол беріп, қайыр қылуға дәрмені жетпей, шарасыз қалыпта ақырын күткен, сырқаттың бет алысынан шошығанмен, жаратушының рақымынан үміттенген Ораз-Мұхамед Сүйініштің шынымен кеткеніне сене алмай, санасы тұманытып, өкпе-бауыры езіліп, мең-зең халде аз отырды. Кенет жүрегі өрекпіп, бойын ыза буып, өкіре тұрды: « Қарабет құдай!
Бар сақтағаның осы-ақ па! Тағы нең бар? Көрін көзіме! Көрсет пәлеңді! » Теңселіп аз тұрды да, әп-сәтте созыла ұзарып, он жасар баладай ересек тартқан, өңінде бақиға арқалай кеткен азап таңбасы ғана бар, тыныш ұйықтап жатқан Сүйініштің аяғын құшып, еңіреп жылады. Тым құрыса мені алдыңа салып жеткін кетпедің. Жарақ асынып, жатпен кім үшін соғысам?.. Жанымды жалдап кім үшін мал-мүлік жиям?.. Тілегім таусылды. Қабақ шытып, ренжіткен көздерім бар еді, кеш!.. Қасыма ертпей, жалғыз жүрген күндерім бар еді, кеш!.. Бас уәзірдің аяғына неге жығылмадым! Өзім ғұмыр бойы құл болып етейін, саған неге бостандық сұрап алмадым! Қоңыр құлыным! Жалғыз тастамаймын, ұзамай мен де артыңнан барам!.. » — деп жылаған. Ал Ай-Шешек... жылаған да, дауыс айтқан да жоқ. Нұрлы көздерінің бар сәулесі семіп, өліктей бозарған қалпында үн-түнсіз мелшиіп отырды да қойды. Тек ақ кебінге оралып, ақ киізбен табытталған мәйітті ұзыншақ, тар лақатқа түсірер алдында ғана ышқына дауыс көтеріп, жансыз, жат денені құша жығылып еді.
Кеше ғана құлындай құлдырап жүрген Сүйініш кішкентай ғана төмпешікке айналғанда қайтадан тірі сүлде кейпін тапты. Сүйініштің қазасынан соң мүлде шөгіп, отырып қалған қарт әже алдымен ес жиып еді. Қабір басынан келісімен-ақ, оң жақта жоқтау айтып, дауыс салып отырған Ділшатты тоқтамға шақырды. Құдай зар жылағанды шын жылатады, құрсағыңда күнәсіз нәресте бар, сұлтанның ендігі тірегі сенде, беркін деген. Ораз-Мұхамедті сабырға шақырды. Қиын күндерде кеңшіліктің жоралғысы етіп берген бала еді. Қайғысы көтерілсін, үміті тозбасын, аз күн қызықтасын деген екен. Өзі берді, өзі алды. Құданың кесімі сол. Өлімге дауа, жазмышқа шара жоқ. Бұрын жомарт болған құдай әлі де жарылқайды. Алған тәңірімнің беруі де оңай. Бұдан ары аза тұтуың Аллаға шет деген. Өзінің қалтыраған кәрі қолдарымен екеуіне де ас ішкізіп еді. Бірақ Ораз-Мұхамед кәміл сезінді. Қарт әже Сүйініштің қазасына қаусай түгесілген. Мезгілсіз ажалдың күйігіне қоса, шөберенің дүниеден көшуіне өзін кінәлі санайтын. Елге кім қайтады дегенде үлкен келін — Алтын-ханымды атап еді. Біріншіден, бұл жақтағы қауымның елшісі ретінде барады. Көргені көп, айтары мол, өзімен бірге қаншама сәлем арқалай кетпек.
Ол жақта және керек. Жақында ғана көз жұмған Шүйім-ханымның орнына Көшекке ана болады. Сұлтанға қамқор ақылшы, ең бастысы — жас келіндерге ене, тәрбиеші керек. Кұдай берсе, қос-қостан туып жататын немерелерге әже керек. Ал Сүйініш... маңдайына жазғанын көріп алады. Туған жері — осы. Өскен ортасы — осы. Әлі жас. Ата-анадан айрылу тағы қиын. Егер керісінше шешім айтып, Ораз-Мұхамедке салмақ салса, ақ патша рұқсат берсе... Казақ сынықтан басқаның бәрі жұғады деген, емелдестері ауырды деп естісімен-ақ үйден шығармаса... Алғашқы күні-ақ қара қойдың өкпесімен қағып, жылы теріге түсірсе... Өкініш кеп, арман біреу-ақ. Әйтсе де сырт көзге қарт әже оқыс қайраттанғандай көрінген. Ал Ай-Шешек қайтып оңалмады. Сол қалпынан жазбаған. Басын көтерсең, сүлесоқ отыра береді. Жастыққа жантайтсаң, сұлық жата береді. Дәм татпайды, сусын ішпейді. Сүлік сорғандай тез семді. Ешкімді танымайтындай. Ештеңе білмейтіндей. Бәрінен баз кешкен кейіпте. Қарайлары, қимасы жоқ. Өкпе, наздан ада. Тек соңғы кеште ғана, бір сәт оңаша қалғанда Ораз-Мұхамедке жаутаңдай қарап, содан соң кеудесінде жатқан ұзын бұрымына көзі түсіп еді.
Ораз-Мұхамед қапысыз ұқты. Қасына жамбастай, тығылыса жатып, баяғы, екеуі алғаш қосылған, небәрі үш-ақ ай тұрмыс құрған қамсыз күңдердегідей, ұзын, құлашқа жақын жуан бұрымды мойнына орап алды да, ұшымен Ай-Шешектің бетін қытықтады. Тек бұрымы ғана бұрынғыдай мәрмәр сүлде бір сәт мейірлене көз жұмды, касіретті жүзінде күлкі сәулесі көрінгендей болды. Аздан соң сол үнсіз қалпында, ажал жендетіне ешқандай қарсылық көрсетпестен қиналыссыз үзілген. Қарт әже бұл жолы да қалған жұртқа ес болды. Рас, Ай-Шешектің өліміне айрықша күйзелген. Әуелде еркелігі, еркіндігі, ақыл-парасаты, айрықша көркі үшін жақсы көретін, мақтан тұтатын. Кейін талайсыз тағдырына қайысқанымен, соқпа дерт қой, жазылып кетер деген үміттен жерімеген. Ділшат босаға аттағаннан соң, оңала бастағандай еді — Сүйініштен қала алмады. Ақырғы күндердегі бекзаттығы да толқытқан-ды. Келінінің асыл затын, болмаған болашағын қапысыз танығандай. Әйтсе де бұрынғы қайғы үстіне жаңа дерт қосылмасын деді ме, Ораз-Мұхамедті жебелей сөйлеген. Сұлу жар — жан сауығы, арманың жоқ, қыздай алдың қапысыз құштың деді.
Сенен кінә, одан жазық жоқ, тәңірімнің ісі, сегіз жыл сабырмен артын күттің, енді рақымы күшті құдай кеңшілік жасап, бар дертінен жазды, бұл — саған да жасаған жақсылығы деді. Қолың — байлау, аяғың — тұсау, қылша мойныңда неше әйел бар еді, анаңыз — туып-өскен елге кетті, жарыңыз — әркім барар жерге кетті, енді артта қалған жалғыз Ділшат шын қысылсаң, қанжығаңда да жүре береді, бөгесін емес, демесін, жеңілейгеніңе тәуба айт деді. Береген тәңірінің беті әлі де қырын кетпегенін, жарылқай салуы оңай екенін ескертіп, дүниеден баз кешу, өлім тілеу — кәріге ғана жарасарын айтып тоқтап еді. Қар жауып, қыс түсе, балаларының еңсе көтермесе де ес жиып, қайғыдан арылмаса да там-тұмдап оңала бастағанын аңдасымен күрт өзгерді. Күнде ертемен деревнядан жарты шақырым жердегі төмпешік басындағы, үстіне төбесі ашық қарағай қима салынған кос қабірге барып, топырағын сипап, дұға оқып кайтатын. Шана айдаған малай төменде күтіп тұрады. Бірде, көбірек аялдап қалғанда, асығыс атқа мініп, Ораз-Мұхамедтің өзі барып еді.
Әз-ханым қара мақпал шапанының етегін жайып жіберіп, Сүйініштің қабірін құшақтап, өксіп жылап жатқанын көрді. Қабірдің бір жақ бүйірі еріп, жентектелет апталып қалыпты. Әженің іштен киген жалаң көйлегінің омырауы су екен. Сол күні таң атқанша жөтеліп шықты. Ем қабылдамады. Қайта, кешіне, сықырлаған аязда тысқа желбегей шығып кетіпті. Тілеп алған ауру тез үдеді. Сағат бойы тынымсыз жөтелетін, кейде тіпті дем ала алмай қыстығып қалатын әженің жан азабы бес-алты күннен асқан жоқ. Ертемен ендігі қалған үшеуі Ай-Шешек-бегімнің қырқын атамақ болған. Әз-ханым басын көтеріп, келінінің сүйемелімен дастарқанға келіп отырды. Түнде біршама тыныш тапқан. Енді тіпті тыңайып қалған кейіпте. Кенет, әлде дұға оқығысы келгендей, әлде бірдеңе айтуға оқталғандай ұмсына берді де, болмашы жөткірініп, көкірегін басты, сол бетінде дем ала алмай, тұншығып, етпетінен жығылды. Басын көтергенде жүріп кеткен екен. Абзал әже ақырғы күндері де: « Жеңілейе бергенің жөн, өзіңді ғана ойла! » — деп еді. Тәңірі тағала өзінің сүйікті құлын біржола жеңілейткісі келген екен.
Ораз-Мұхамед шын жеңілдікті, бар қайғысын жумағанымен, болашақ күн әкелер медетін қияннан келіп таяныш болған Ділшаттан, өзі өшсе де көлеңкесі көңілдегі Сүйініштің орнын басар қазір ана құрсағында тыным таппай тыпырлап, жарық дүниеге хабар салып жатқан нәрестеден күткен. Кесімді күні толғағы басталды. Қарашы жұрт ішінен алдын ала сайланып, іріктеліп алынған, дайын отырған білгір де епті әйелдер сол сәтінде-ақ мырзаның мекен-жайына шақырылды. Барыняның әмірімен басқа бөлмеге қуылған царевич әлде қажетім болып қалар, әлде жақсылық хабар естілер деген үмітпен, бірде масаты парсы кілемінің үстінде, тірі құдайша, тапжылмай түнерген қалпы малдас құрып, бірде қызыл ала, көк ала шыны мен бозғыл слюда аралас тұтылған үлкен терезеден бұлдырап, тұманыта көрінген далаға, сыңайына қарағанда, жапалақтап қар жауып, бұлттана бастаган аспанға қарап, қайтсе де тыным таба алмай, кейде көңілі мейірге тола, кейде жүрегін қатер билеп, әлде сүт пісірім, әлде бие сауым, әлде ет асым уақытты әрең өткерді. Ақыры, шыдай алмай, атқа мінді. Артында қайда барса да көлеңкесіндей қасынан қалмайтын жалғыз Алешка ғана бар, тынымсыз жапалақтаған қар астында, күн ұзақ дала кезген.
Атын да титықтатып, өзі де шаршап, су болып, мұз тоңып, қас қарая әрең оралды. Алдымнан қуаныш хабаршысы шығар деп ойлаған. Қарсы алған малайлардың бәрі де үнсіз, тіпті түнеріңкі көрінді. Ал бар әйелге басшы, үй иесі міндетіне көшкен, бұрынғыдан да жақын әрі ыстық тартқан Милана онша мазасызданған кейіп білдірмеді. Бәрі де жөнімен болып жатқанын, барыня толғатқалы әлі бір тәулік те өтпегенін, құдай рақым етсе, түн ортасы ауа, таңға жақын, әйтеуір, көп ұзамай жақсылық боларын айтқан. Қалжырап келген әрі тезірек таң атыруға тырысқан Ораз-Мұхамед ең алыс түпкірдегі бөлмеге барып, шешінбестен ұйқтады. Қатып қалыпты. Көзін ашса, таң аппақ атқан. Бала жылаған, үлкендер дабырлаған дыбыс, абыр-сабыр қозғалыс естілмейді. Құлағына анда-санда ышқына ыңыранған үн, шаруа әйелдерінің тұншыға күбірлеген үзік-үзік сөздері ғана жеткендей. Ешқандай өзгеріс жоқ! Мән-жайды, яғни, бәрі бұрынғыша екенін, тек толғақтың жиілегенін естісімен, бірер кесе сусын ішті де, тағы атқа мінді. Алайда кеш батқанша жүре алмады. Екі-үш сағатта қайтып оралған. Ешқандай өзгеріс жоғын ішке кірмей, үй сыртынан, тіпті деревня шетіне ілінгеннен-ақ білген.
Әйтсе де дәл уақытында келіпті. Барыня іздеп жатыр екен. Ораз-Мұхамедтің жүрегі суып кетті. Қазақ рәсімінде толғатқан әйелдің үстіне еркек кірмейді. Тек сын сағатта, іс қиындағанда ғана шақырылатын. Ділшат адам танымастай өзгеріпті. Арқанға асылған тірі өлік. Жағы сорайып, көздері үңірейіп кеткен. Өңінде суық көлеңке бар. Ораз-Мұхамедті көргенде жанарында қаймыжық пайда болды. Қабағын шытып, көзін жұмды. Жаны үзіліп кете ме деп еді. Үзілмеді. Аз уақытта толғақ сап болғанда сөзін жалғастырды: « Көрмесең де естіген шығарсың, ата-баба рәсімін жаса... » Ораз-Мұхамед елбіреп жүріп, ата-баба рәсімін жасауға көшті. Ең алдымен, баяғыда өзі Ай-Шешекке сыйға тартқан, жын-періге дауа, бөрінін азу тісінен түзілген киелі алқа бар еді, мойнына соны әкеп тақты. Үйдегі барлық сауыт-сайманды саудыратып, әр жерге ілді. Тең атаулы тегіс шешіліп, әбдіре, кебеже атаулының бәрінің аузы ашылды. Сүйініштің бөлмесінде үкінің кебі тұратын. Ол да төрден орын алды. Өз қолымен пешке түз салып, күкірт түтетті. Ақ Марту аялдайтын, жын-пері тұмсық сұғатын жағдай қалған жоқ. Ділшат та аз-маз тыншып, сол, арқанға асылған қалпында ұйқтап кеткен.
Қамсыздығынан қаншама қате жібергенін аңдаған Ораз-Мұхамед мұнымен ғана тоқтамады. Алешкаға шағыр айғыр табу керегін айтып еді. Шағыр айғыр жок, шағыр биеден туған жабағы бар екен. Тай десе да болады. Еркек. Босағаға соны әкеп байлатты. Деревнядағы еркек кіндікті азамат тегіс царевичтің ауласына жиналды. Терезе алдында, шығар ауызда, төрт тараптан тегіс үйді қоршалай тұрған. Бір сәт қана тыншыған барыня қайтадан толғата бастағанда, бірінің қолында мырзаның көн дабылы, енді бірінің қолында мырза үйінің шылапшын, леген сияқты темір текті ыдыстары бар, даңғырата соғып, азан-қазан қылған. Аспанға садақ атып, албасты атаулыны тегіс осы маңайдан аластау керек еді. Ораз-Мұхамед мылтық атуға бұйырған. Енді үздіксіз тарсыл-гүрсіл басталды. Бірақ Ділшаттың жағдайы жақсармаған. Кешке қарай тіпті әлсіреп кетіп еді. Бар білгендерін жасаған, ешқандай шара таппай тегіс торыққан, тегіс қажып, аяқтарын әрең басып тұрған шаруа әйелдерін үйлеріне қайтарды. Содан соң, осы босағаны аттағаннан бері алғаш рет кейіс айтты. Онда да зілсіз, өкпе-ренішсіз, әлсіз дауыспен. Онда да тірі Ораз-Мұхамедке емес, өтіп кеткен үлкен әжесіне.
Мен де балаң едім, неге аз күнге шыдай тұрмадың! » Содан соң есін жиып, Ораз-Мұхамедке тіке қарады. Білгендіктен асыққан... » Солай деді де, бетін теріске бұрды. Бірақ Ораз-Мұхамед құдайдың бұл жолғы қысымына көнгісі келмеген. Дабыр-дұбыр, мылтық ату тоқталмаған. Бел тарту деген ем бары тағы есіне түсті. Ділшатты арқасынан құшақтай отырып, шеміршектен төмен, қос қолдай, сырғыта сығымдап кысқан. Бірақ бала жарық дүниеге жол таба алмады. Сүт пісірімдей әуреленген соң, Ділшаттың өзі тоқтатты. Бұл кезде мүлде әлсіреген. Тіпті бұрынғыдай ышқынудан да қалды. Анда-санда әлсіз ыңыранады. Көбіне өң мен түстің арасында сұлық жатады. Таң — таңға, түн — түнге қосылған. Азаппен алты күн өтіп, жетінші түнге аяқ басқанда Ділшат оқыс қайраттанғандай көрінді. Ең соңғы далбаса, ең соңғы үміт қуат берген Ораз-Мұхамед алтынды қылышын жауға безегендей жалақтатып, оңды-солды сілтеп, Ділшатты үш рет айналып шыққан да, басына төндіре ойнатып, ұзақ тұрған. Аяқ-қолымды басып ұстасын. Қызыл ала қан ағар, қиналып шиыршық атармын, бірақ дыбысым шықпас, тартынба. Қарнымды жарып, құрсағымды қақ түбінен кесіп аласың.
Сосын еппен тонын тіліп, көйлегіңе ора. Жанталасып жатқан маған қарама, тез кіндігін кестір... » Ораз-Мұхамед өз үкімін естігендей, мең-зең халде отырып қалды. Өз қарныңды жарып, бүйрегіңді кесіп әпер десе, орындар еді, ал алты күн азап шеккен, әл үстінде жатқан әйелін... Ділшат бірден аңдады. Күш бере, демдей сөйлеген. Бәрібір жоқпын. Қайта азабым азаяды... Жат жерде жалғызсың, сүйенішің болады, жассың, өзіңмен бірге өседі. Сыбырлаған жоқ, қазіргі бар даусымен айқайлады. Ұл ғой шекесі торсықтай! Бұрындық ханның ең соңғы ұрпағы!.. Сенің де ұрқың емес пе! Қалай қиясың өлімге? Неге болсын әзір. Бірақ... жарып ала алмайды. Ділшатты аяғаннан емес. Қолым қалтырар деп қауіптенген. Анасы мен баласын қоса тілермін, өз ажалынан сүт пісірім бұрын болса да өз қолыммен ақ адал әйелімді өлтірген үстіне өз баламды қоса пышаққа ілермін деп қорыққан. Әлде құдай ісіне қарсылық білдіруге дәті шыдамады ма... Ділшат айтпай-ақ ұқты. Сылқ түскен. Қайтара үгіттемеді. Тек сәлден соң ғана көкірегі қарс айрыла өксіген. Шын арыстан сен екенсің-ау!.. » Көзі жасаурап аз жатты.
Енді арыздасар деп еді. Арыздасқан жоқ. Ақтық тілегін ғана айтқан. Өзің арулап қой. Жаттың қолын тигізіп харамдама... Екі кісіге жаназа шығар. Әкем ұл туса деп, атын айтып еді. Дос-Мұхамед сұлтан... » Аздан соң тағы да әкесін есіне алды: « Қубас қалған сорлы әкем... Батаңды алсам да, бар тілегіңді кесіп кетіп ем. Арыстандай ақырып жүріп айбарын асырған бодан жұртың кімнің теліміне түсер... » Таң алдында талықсып, ұйқтап кеткендей болып еді. Демі тарылып, денесі суып барады екен. Ал ана құрсағында қалған нәресте оқыс төцкерілді де, шиыршық ата түйіліп, тебіне тулады. Ораз-Мұхамед неше рет қолы қылышына барып, неше рет ұмсына тоқтаған. Анасының демі біткен сәтте біржола тұншыққан нәресте көп азаптанған жоқ. Бүлк еткізе ақырғы рет бұлқынып, дірілдей барып тыншыған. Ораз-Мұхамед өзінің барынан тегіс айрылғанын, шын сорлы болғанын сонда ғана білді. XXIII тарау ЖАҢҒЫРЫҚ Бәрі бекер, бәрі пәс. Күн астында ғұмыр кешкен пенденің еңбегінен не қайыр, мехнатынан не пайда! Жарыста жүйрік озады деп сенбе. Майданда мәрт марқаяды деп сенбе. Дананың көкірегі ашық, төнірегі қапас.
Адамның бүгіні тұман, ертеңі күмән. Бүгіннің мәнін аңдаған кім бар. Ертеңнің жайын болжаған кім бар. Ауға түскен балық не сезеді. Торға түскен торғай не біледі. Жан иесі атаулының тынысы бір, тағдыры ортақ. Адам ұлы, саған да кесімді күн, кезеулі оқ бар. Бұйрықты мезетте демің бітеді. Денең шіріп, топыраққа айналады. Асылың, нәсілің топырақ. Өз кебіңе қайтып оралдың. Қиылып шыққан ай ағарып толады. Қызарып шыққан күн жарқырап жанады. Ай жеміріліп тозады, күн шеңбері бітіп батады. Тағы да ай туады, тағы да күн шығады. Сол ай ма, сол күн бе? Қалың елге бәрібір. Жас — өседі, кәрі өледі, адам орнын адам, ұрпақ орнын ұрпақ басады. Жұрт жаңаланады, ел өзгереді. Сол орта ма, сол халық па? Қара жерге бәрібір. Жан иесі жағаласып күн кешеді. Бұғыны бөрі жейді. Бөріні аю жалмайды. Аюды айдаһар жұтады. Адам ұлы тайталаспен қан кешеді. Тайпа мен тайпа шабысады. Жұрт пен жұрт алысады. Ақыры, әлдісі алып жейді. Ошағына от жағып, отауына түтін түтетеді.
Барын иеленіп, барақатқа жетеді. Бірақ ақыр соңы ол емес — оған да құрылған тез бар. Кесімді күні кезеулі оққа жолығады. Бір адамның тағдыры — бар ғаламның тағдыры. Хақ тағалаға бәрібір. Бақ — көшпелі, өмір— өтпелі, бар — кетеді, жоқ — туады, бәрі өзгереді, тек піл сауырлы қара жер ғана қалпында тұрмақ... Сен ақыры емессің, басы да болмайсың. Күн астында не ғаламат жоқ. Мағынасын біліп, мәнісін ұғам деп әуреленбе. Өйткені сен — ғұмыры келте, адымы қысқа адам ұлысың! Тәңірі үлесіндегі құпияға қол созба. Құдайдан қорық! Ораз-Мұхамедтің құдайдан қорқар жөні жоқ-ты. Қай құдайдан болса да. Екеу ме, төртеу ме, бесеу ме. Бәрі де мейірімсіз. Бәрі де жақсының жауы. Әйтсе де хақтығына күмәнданбаған. Ешқайсысының. Екеуін де оқыған. Несіне тартынады. Бәрін кесіп-пішіп қойыпты. Неден қорқады. Солай жазған, солай жаратқан. Тек бір-ақ нәрсеге — көктен түскен төрт кітаптың қалған екеуін — « Тауратты » өз қалпында, ал « Забұрды » мүлде оқи алмағанына өкінген. Әйтсе де Ғұламаға айрықша ден қойған. Өзі үшін айтылғандай.
Өз көкейінен туғандай. Ойды ой қуды. Көрген кептің, кешкен істің бәрінің мәнісін білуге, тың ақыл табуға тырысқан. Арттағы тозған жұртты еске алған, мұндағы озған елді парықтаған. Өз тағдырына жаңаша, басқаша тұрғыдан қараған. Көкірегінде елге сағыныш, жауға ыза, жақынға аяныш жоқ. Өз тірлігі өзіне жат, суық. Асқақ оймен Сібір аттаныпты. Бұғауға түсіп, Тас Кемерден асыпты. Жаннан безіп, жатпен шайқасыпты. Қыл түбінде не тапты? Хан інісі қалға атаныпты. Айбары асып, сәнді Ордада билік құрыпты. Ақ патшаның алдын көріп, абыройлы ханзада танылыпты. Ер аты, мәрт аты шығыпты. Ақыр аяғында не ұтты? Бәрі де әурешілік. Бәрі бекер, бәрі пәс. Сабасына түспегенімен, сабырға бой ұрған кезінде ойлап тұрса, мұнысы да үстірт екен. Астамшылық. Күпірлік. Бақтың байлаусызы, дүниенің алдамшылығы рас. Бірақ дәл мұның тәңіріге, тағдырға, төңірегіне өкпе артар реті жоқ. Ер жетісімен ерлік жолын қуды. Жат жерге өтсе де, жанынан қылышы түспеді. Кемшілік көрмеді, кеудесін бастырмады. Арттағы елдің аз мұз болса да қажетіне жарады.
Ер арманы осы емес пе еді. Орындалмағаны қане. Кең далада еркебұлан, телі өсті. Астың асылын ішті, аттың арғымағын мінді. Ер-азаматқа қажырын, ақсақал-қартқа шалымын танытты. Алғаны ару еді. Аз күн болса да алаңсыз құшты. Айға татыр күн, жылға татыр апта бақыт бесігінде өтіпті. Табысқаны текті еді. Жер тарылып, жүйке жұқарған шақта барақат әкелді. Қалтқысыз сүйіпті. Қапысыз қызық көрсетіпті. Баланың былдыр тілін де тамашалапты, ананың таусылмас мейірін де шуақтапты. Жер бетіндегі бейішті өз босағасынан тауыпты. Пенде арманы осы емес пе еді. Орнына келмегені қане. Бар ісі байып тапқан, бар ойы байсал тартқан. Бұл дүниеден баз кешіп, бүкіл тірлігін бір-ақ арнаға бағыттап еді. Ол — енді ешқандай қызығы қалмаған атақ мансап, сән-салтанат, мал-мүлік, байлық қамы емес. Бар мәнісінен айрылған еркіндік, азаттық жайы да емес. Алыста жатқан, мұның бар-жоғынан, зар-мұңынан мүлде бейхабар ел мүддесі де емес. Күтері де, тілері де басқа: Алланың хақ өлімі! Бұл жолға бірден түспеген. Тіпті кей-кейде алда әлі қаншама ғұмыр бар сияқты көрінетін.
Бірде, сол, бар жақынынан айрылған қаһарлы қыс ызғарлы көктемге ауысқанда, наурыз туып, қар сөгіліп, жер-көк тегіс лайсаң тартқан шақ та, кешқұрым, енді қымбат жәдігерге айналған ұсақ-түйек дүниелердің арасынан екі әйелдің бірінің күміс көзгісі қолына түскен. Ай-Шешектің ақ бетін көретіндей, Ділшаттың өткір жанарымен шарпысатындай толқыныс, діріл үстінде қарап еді. Өзін әрең таныды. Қатқыл өң, суық жүз кектене, сынай қарайды. Бар жақынынан айрылған қамрықты жанға емес, бас шабуға бейім, қан тілеген жендетке көбірек ұқсас. Тіпті шоқша сақалы мен қияқ мұртына дейін өзгеріпті. Ал шашы... самайдан төбеге дейін, тегіс, бір қылтанақ қалмай ағарып кетіпті. Жоқ, ағармаған. Көкпең көк. Сол күні түнде таң атқанша көз ілген жоқ. Таң атқанша көз ілмей, тәңірге жалбарынған. Алла атына, пайғамбар рухына дұға оқыған. Сол түні өзінің жер бетіндегі тірлігі түгесілгеніне тәнті болып еді. Дәл осы мезгілде елден еміс хабар жетіп еді. Қолынан көп хат өткерген, сақарадан талай жақсы лепес келтірген ескі таныс, өжеттес дос — ноғай керуеншісі арқылы. Қазақ, қалмақ Ордасы қақ жарылыпты.
Қалмақтар өздерінің дінін қорлағанға, басыбайлы, кемшін ұстамақ қысымға көнбеген. Расул Аллаға лағынет айтып, далай ламаны ту етіп, дүрк көтерілген тайшылар әуелі Шах-Мұхамед сұлтанды, содан соң Дондұқ-тайшыны өлтірген. Көшпенді, келелі екі жұрт — киіз туырлықты қазак, қыл жалаулы қалмақ болып қатар түзеп жауға аттанбақ арман адыра қалған. Арты... тіпті түсініксіз. Тәуекел-хан ұрыс-соғыссыз бітімге келіпті. Қалмақ арасында отырған, енді көп шығынға ұшырап, тұтқында қалған ауылдарды қайтарумен, Шах-Мұхамед пен Дондұққа мол кесімді құн алумен тоқтаған. О, тоба! Бұдан өткен масқара бола ма? Әлсіздік! Дәрменсіздік! Қазақ-Ата баласы, бағын біржола қайтқан екен ғой!.. Енді аялдар не қалды!.. Ақ өлімге алаңсыз бет бұрған. Әуелі жақындарының басына қызыл қыштан шағын да болса күмбез тұрғызу қамына кірісті. Содан соң ақ патшаның атына ғарызнама жазды. Өлген соң, өзіне тиесілі вотчиналарды Бежецкий Верх дуанында тұрған әпкесі, Шығай хан қызы Асыл-ханымның иелігіне өткізуді өтінген, қожайынына айрықша қызметі сіңген Алешка Семеновты және көбі осы Мырза Жұртында тұратын біраз мұжықты еркін стрелецтер жасағына қабылдауды сұраған.
Өзін ата-баба рәсімімен жерлеуді өтініп, князь Петр Урусовқа және кейінгі жылдары жақындасқан Шихым ханзадаға хат тастады. Және сол күні шекесіне қос тұлым қалдырып, шашын тақырлап қырғызып еді. Ішінде Ораз-Мұхамедтің де орны бар күмбез осы азалы жазда-ақ салынып бітті. Көк бурыл, қою тұлым салбырай өсіп, иыққа жетті. Ғарызнама мен өсиет хаттар ғана нысаналы иесін тапқан жоқ. Тәңірінің аманат жаны шерлі кеудеден шыға қоймаған. Дүние ісінен біржола безген Ораз-Мұхамед таңды атыра алмайтын, күнді батыра алмайтын болды. Кітап атаулыға құлай ден қойғаны да осыдан соң. Кейінгі жылдары бір жағы уақыт өткізуге септесер, бір жағы ақтан қараны айыруға пайдасы тиер деп, әр қиыннан, көбіне қымбатқа түсіріп, біраз кітап жинаған. Түркі тіліндегі, оқылуы оңай, тілге жеңіл бәйіт, назымдар, қисса, хикаят, аңыздар, ескі шежіре, тауарихтар. Парсы тіліндегі, ұғылуы қиын шиғрлар мен дастандар. Орыс тіліндегі діни және дүниауи кітаптар. Бұларға Құл-Мұхамед өзінің екінші сапарында арнайы әкелген, кейбірі шиыршықтала оралып, кейбірі түптелген қалың дәптерлерге жазылған аталардың нақыл сөздері мен ескі ерлік жырлары қосылған.
Осы соңғы, ата қазақтың жүрекке жақын өсиет, толғауларынан бастап еді. Қателескенін бірден аңдады. Асан-Ата еңсе көтеруге, еркіндікке шақырады. Шалкиіз жырау ерлікке, күреске үндейді. Қазтуған жырау туған жер, өткен өмірді еске түсіреді. Бәрі жиылып, дүние сәні — өлім емес, тіршілік, ал тіршілік сәні қайғы, зарда емес, ойын-күлкі, қуанышта екенін әйгілейді. Өткен күн, тозған заман рухы жарыққа қанша жетелегенімен, қазіргі халі — қаралы көңіл, кембағал қалып түнекке тартқан. Өзі де соған икемделді. Көне түркіге көшкен. Іздегенін « Диуани хикматтан », Хакім-Ата мен Софы Алла ярдан ұшыратқандай. Фәнидің баянсыздығына қайырылмастай ден қойып, өмірден қиналмай-ақ баз кешкен. Әйтсе де сол баянсыз фәнидің сырын, тоқтаусыз өмірдің мәнін ұғуға тырысып еді. Дана кітаптарға үңілді. Қарындас қауым иманы, ғайри дін уағызы деп сараламады. Бұрын оқыған, ақтарыстырған кездерінде көбіне әуестік жетегіне ілессе, енді бұ дүниелік қана емес, бақилық мұратын іздеген. Бар уақытын ала қағаз бетіне тесіліп, бар зейінін көп тілді, бір бітімді тәңірі сөздерінің мәнін ұғуға бағыштаған. Жаратушының ісіне адам ақылы жетпейтінін түсінді.
Көкейдегі сауалының көбі жауапсыз калды. Бірақ саналы түрде ме, санасыз түрде ме шын іздегенін, зәру қажетін тапты. Ол жан мен тәннің жарастығы еді. Ыза мен нала, өкініш пен өкпе жоқ. Үміт пен тілек, сүйініш пен қуаныш жоқ. Кайғысын тауысқан, арманын түгескен. Бар тынысын бақиға бағыштады. Ұйқыны — мөлшерге, асты өлшемге көшірді. Тіпті, келеңсіз қиял, артык ойдан тыйылды. Көкіректегі өмір шырағы сөнген соң, өзі де күн санап семіп бара жатты. Тағы да жаңа жыл келген. Бар жақынын жусатып кеткен мешін артта. Одан соңғы тауық тағы өтті. Енді ит жылы ( 1598 жыл ). Алда доңыз тұр. Ораз-Мұхамед келер жылға жетем, жаңа наурызды көрем деп ойламайды. Тіпті, биылғы наурыздың өзін көрмеді десе болғандай. Жаңа жыл келгенін, соған орай көктем шыққанын наурыз өтіп, көкек туғанда ғана аңдады.
Бой жазып тынығуға емес, тұңғиық көк аспанға, шетсіз, шексіз орманды далаға, көрмесе де көз тіге отырып, ой үстінде тыныстауға есік алдына шыққан тірі мәйіт өзінің бар, жоғынан ештеңе өзгермегенін, өмір өз заңы, өз ыркымен өтіп жатқанын пайымдады. Сиыр мөңіреп, ит үріп, бала-шаға шулап азан-қазан. Адам атаулы, жан иесі атаулының еңсесі енді жазылғандай. Кеше қар басқан қара жердің өзіне жан бітіпті. Түгі түрлене құбылған. Таяу төңіректегі бұта, ағаш атаулы тегіс жасылмен желектенген, ауыл іргесінен басталып, аспан шеңберімен астасатын қалың орман тұтаса көгеріп, түтіндене мұнартып тұр. Бел-белес, қия мен сай, өзен мен орман тегіс жаңғырған. Тіпті түпсіз аспан да бар кірінен арылғандай. Әр тұста қалқи ілінген ақ түбіт бұлттар ауаға көгілжім, мөлдір таза рең береді. Түстіктен жылы, қоңыр самал есті. Сол самалға көкірегін тосып, көк тұлымы кеудесіне салбырай төгілген, жалаң бас қалпы, жадағай жейделі, жаяу күйінде деревнядан шығып кетті. Өзі арлы-берлі талай тапаған, қаншама қуаныш, кайғысына куә қара жол жиегіндегі тұтам өскен, тығыз көк шөпті жалдай басып, ілгері ілбіген. Аулақ шықпақ.
Оңаша отырмақ. Тірлігінің тағы бір сәтін түгесіп, тәні топыраққа айналар, жаны біржола тыныс табар мезгілді жақындатып қайтпақ. Алдан, жол ұшығынан, орманның қиыс бұрышынан көрінген он шақты аттыға әуелде назар салмаған. Аздан соң ғана еріне қабақ шытты. Өңшең қарулы топ та бір сәт үйіріле тоқтағандай болды. Содан соң көп ішінен боз арғымақ мінген біреу суырыла шапқан. Күміс қоңырау, сәнді шынжырлар сылдыры Ораз-Мұхамедтің миын жеп, құлағын тесіп бара жатты. Ізінше айқай, ышқына шыққан айқай естілген. Боз арғымақпен шылдыр үстіне шылдыр, айқай үстіне айқай қосып, ұмтыла, дүбірлете шапқан — Петр, өзінің бір замандағы жан аяспас досы князь Петр Урусов екенін танығанда амалсыз кейіді. Тынышын кетірер, барақатын бұзар пәле көргендей тітіркенген. Бөрігін басынан асыра бұлғай шапқан жынды Петр Ораз-Мұхамедке қырық қадамдай қалғанда атын көкке шапшыта кісінетіп, тақ тұрды да, қарғып жерге түсті. Беліндегі қылышын шешіп, ердің алғы қасына ілді. Содан соң атын тастай сала қарсы жүрді. Есік пен төрдей келгенде қол қусырды. Ораз-Мұхамедтің қалжыңға — жайы, шынға — зауқы жоқ-ты. Үнсіз состиып тұрып қалды. Петр сонда ғана қарқылдай күлген.
Жіті басып келіп, Ораз-Мұхамедті бас салған. Әуелі қазақ, ноғай рәсімімен оңды, солды төс түйістіре, қыса құшақтады. Содан соң орыс рәсімімен үш қайтара сүйген. Тіл қатпаған, сұлық қалпынан жазбаған Ораз-Мұхамедтің сорайып кеткен қу сүйек иығынан қос қолдай ұстап, болмашы сілкіді де, көзіне қарап, ақсия күліп алды. Иә, манадан бері айқайлағаны да осы сөз еді-ау. Петр ұзынды-қысқалы, қиқы-жиқы, бірақ аппақ тістерін көрсете, мұрты едірейіп, мейірлене жымиған қалпы, өзің ойлап тап дегендей, бөгеліп тұрып қалды. Досының жайсыз уақытта бастаса да, риясыз көңілден туындаған ойынын қимаған Ораз-Мұхамед ойланбай-ақ тапты. Елшілер келген! Қуанышсыз, толқыныссыз айтқан. Шынында да, оған бәрібір еді. Елге сәлем айтқаннан басқа не бар. Ең соңғы алданыштың өзін қимапты хақ тағала. Бір қуаныш емес, қатарынан үш қуаныш. Бірінен-бірі өтеді. Ал алғашқысы... Федор патша қайтыс болғанын естіген шығарсың. Ораз-Мұхамед басын шайқады. Генварьда. Ер мен езді, хан мен құлды теңестіретін хақ өлім. Бірақ осыған жалғас. Ақ патшаның алтын тағына Борис Годунов отырмақ! Әсіресе саған. Қалған жұртқа да.
Әйтпесе осыншама шырғалаң болмас еді. Ойлап көр, Земский собор сайлайды, патриарх бата береді, ал тақ иесін ешкім мойындамайды! Әрі өзіне қамқоршы, аға болған кісіге ықылас, әрі... жоқ, ең бастысы — ақ тілеумен келген досының көңілін жықпау. Аз күн кімнің алыс, кімнің жақын екенін әбден таныды. Таныды да жарлық шашты. Осы кеше ғана. Қырым ханы жүз елу мың әскермен шекарадан асыпты-мыс. Жаппай жорыққа аттану керек! Әскерді өзі бастамақ. Көрдің бе, қиядан тапқан жолын?! Ал енді Бористің туы астына бармай көр. Ел басына қатер төнгенде бұра тартқан вор боласың да шығасың! Барсаң — Борис Федоровичті царь и великий князь всеа Русии самодержец деп мойындағаның! Сонымен, барлық боярларға, воеводаларға, бүкіл елге жар шашылды. Ең алдымен ауызға ілініп, царь Бористің туы астына шакырылғандардың бірі — сенсің.
Рәсім бойынша, — Петр артына бұрылды да, тегіс аттан түсіп, анадайда үйіріліп тұрған, орайлас киім, ортақ қарулы стрелецтерді нұсқады, — арнайы өкіл ретінде мына мен — князь Петр Урусов, келіп тұрмын... — Мен ешқайда бармаймын, — деді Ораз-Мұхамед сүлесоқ қалпы. Қасым ханы Мұстафа-Әли дүние салыпты... Ораз-Мұхамед Петрге тіксіне қарады. Әйтсе де сабыр сақтаған. Көп бейнет шекті, мүскін зағиф… — Содан соң еріксіз сұраған. Ораз-Мұхамед бір сәт аңырып қалып еді. Құлаған Сібір ханзадасы құрал болар — тұлға емес. Шымға мен Ескер күл-топыраққа айналған, Касимовқа келіп, қайта тумайды. Әлде Арслан-Әли ме? Сенімен таласа алмайды. Рас, ақылы мол, еңбегі зор. Бірақ кім ол? Служилый царевич! Ал сен... Артыңда айбынды елің тұр! Өзіңе ғана емес, дос пейілді жұртқа құрмет! Сен! Сенен басқа ешкім де емес! Ең үлкен қуаныш та осы үшіншісі. Өлім емес, қаза. Қаза емес, қасап қырғын. Бір адам емес, жүз мың қол! Мұсылман әлемінің жарым жұртын табанына басып отырған айбарлы хан Абдолланың таңдаулы қолбасысы бастаған жеңімпаз әскері.
Тоқтамыс пен Темір заманынан бері мұндай жанкешті шайқас, қанкешті ұрыс болмады деседі. Құндызшы мен Теректің қарымтасы Башкент түбінде қайтыпты. Қазақтар да қан жұтса керек. Жиырма мың аламаннан айрылған. Ал Бұқар... Бұқарға, Абдолла ханның алдына қашып-пысып, азып-тозып, қансырап, әйтеуір, тірі жеткен сайыпқыран әскердің ұзын саны он мыңға да толмаса керек. Сенің біреуің оның бесеу-алтауын алып жығылған! Көз бұлдырап, бас зеңгіп айналғандай. Ораз-Мұхамед Петрді құшақтай сілкіледі. Аяғыңды құшайын, тек әзіліңді қой. Не деп кеттің! Шын ба? Көңілімді көтерейін деп қалжыңдағаның шығар. Үстірт көз, көлденең сөзден туған лақап шығар! Ажал алдында тұрғанда ая мені, анығын айт! Ораз-Мұхамедтің екі иығына қол артты. Өзің де білесің... сен білмейсің, мен қазір Русия мен Ноғайлы арасында... екі жаққа бірдей дәнекер болып жүрмін. Хажы-Тарханнан алдыңғы күні ғана келдім. Көзбен көрмесем де, өз құлағыммен естіген хабар. Башкент түбіндегі ұрыс — көп әңгіменің басы ғана. Ізінше сенің қазақтарың Түркістан мен Сауранды, Сығанақ пен Шымкентті — Сыр бойын түгел алған. Ұзамай алыстағы Әндижан мен Ахсы, көк күмбезді Самарқан құлаған.
Қазір ағаң Тәуекел Бұқараның өзінің түбінде тұрса керек... Ораз-Мұхамед буын-буыны қалтырап, көк шөп үстіне отыра кетті. Көңіл құрғыр әлі де сенбейді. Сенбеске және жол қалмағандай. Тәңірінің көзі түзу болса... — Бұл жолы аумайды, — деді Петр кеудесін кере күрсініп. Абдолла құсадан өліпті деген сөз бар. Оның үстіне, бүгін бе, ертең бе, Хорасан тарапынан қызылбас шабуы керек. Аббас шахтың қимылдап қалатын тұсы — осы. Тәңірінің көзі түзу, бақытың баянды — Жанары қаймыжықтана қарап, зорлана жымиды. Енді не арман бар?! Қатты босағаны анық еді. Бірақ көзіне тамшы жас іркілмепті. Ал даусы қатқыл, нық. Жанары өткір, өңі жас. Өрімінің ұшы тарқатыла жазылып, омырауға түскен көк бурыл қос тұлым — кемімес қайрат, тозбас қажырдың белгісіндей. Петр көз алдында түрленіп, түлеп шыққан сұлтанға таңырқай, әрі сүйсіне қараған. Жаңа ғана серпіл, беркін, бар ғұмырың алда, бәрін қайта баста деп дем бермек еді. Көріп тұр, не айтса да артық. Қайтадан әзілге жүгінген. Мына боз арғымақты ер-тұрманымен байладым! Қолтығынан демеп, өзі мінгізді.
Атқа әрең қонса да, тақымы берік, нық отырған. Бойына тың күш, өлшеусіз қуат құйылғандай. Тағдырға өкпем жоқ! Қан жалдауға да, от кешуге де, бұғауға түсуге де әзірмін. Демім үзілгенде аяғым үзеңгіде, қылышым қолымда кетер! Екі қолын көкке соза, күңірене дауыстады ма, ерні ғана жыбырлап, үздіге сыбырлады ма, әлде жан жүрегімен тіл қатып, үнсіз толғанды ма — өзі де аңдамаған. Қайткенде де шын тілегі, бар мұраты осы еді. Алда қанды майдан, қатерлі күрес тұрғанын кәміл сезінді. Бірақ бұл — ақырғы, айнымас серті болатын. Жасы жиырма жетіге жаңа шыққан. АЛАСАПЫРАН Мұхтар Мағауин Тарихи роман Екінші кітап Бірінші бөлім ХАН-КЕРМЕН I тарау ҚАТҚАҚ ЖОЛ Тышқан жылы еді. Тышқан жылғы көктем еді. Жол үстіне құрылған, желден қалқан, сыздан қамсау, жылы киіз шатыр ішінде аз ұйықтап, сергек оянған Ораз-Мұхамед алагеуімнен атқа қонды да, шығар күнді бет тұтып, жүріп кетті.
Кеше кешқұрым, жер бетін тегіс қараңғылық жауып, жол сұлбасы көзден ұшқан кезде ықтасын алаңқайға жапырлай түскен, бектері жорық шатырына түнеп, бұқара жұрты ашық аспан астында ер жастанып, тоқым төсеніп көз шырымын алған, енді көпшілігі ұйқылы-ояу қалыпта, бауырына бұйра мұз қатып, жондары қырауыта бозарған, бір-ақ тұрмандары сәнді, өңшең сәйгүлік мінген, ұзын саны екі жүзден астам нөкер жер орайы, соқпақ сыңайына қарай екіден, үштен қатарласа шұбатылып, әміршісінің соңынан ерген. Иесінің ыңғайын тақымынан танып үйренген қаба жал, томаға көз боз азбан оқырана омыраулап, бұлаң құйрыққа парапар сар желіске көшті. Арттағы жұрт та аттарына қамшы басыпты. Тоңы жібісе де, тереңіне жылу сіңіп үлгермеген, түнгі ызғармен қайтадан қабыршықтанған қара жердің тарақты тісі — қу қабықты діңдері жансыз, арбақ-сарбақ бұтақтары бүрсіз қарағай мен қайың, терек пен үйеңкі кейде араласа сыңсып, кейде тынымсыз алмасатын қалың жынысты қақ жарған ойлы-қырлы, ирек-ирек жол табанын тасыр-тұсыр тұяқ даусы көмді. Іріген жабағыдай ойдым-ойдым, кірлеуіт қар басқан өлі орман қақпақыл ойнай жаңғырығып кеткен. Ораз-Мұхамед жүрісінің шұғыл, әрі жалпы жұртқа жайсыз екенін білетін. Ат басын ірікпес, арттағы қауымға қарайламас жөні жоқ.
Әйтсе де ірке алмады. Қарайламады. Рас, жүрегі салқын соғады. Орманды өлкеден тезірек құтылғысы келгенімен, алда, алда да осыған үйлес, осыған жуық көрініс күтіп тұрғанын қапысыз пайымдаған. Мүмкін, қамыттың жеңілін тастап, ауырын киген шығар. Бірақ... жыл — тышқан еді. Тышқан жылғы көктем еді. Баяғыдай. Онда да астана шаһарға бет түзеген. Онда да соңынан екі жүз нөкер ерген. Суыт жүріп еді. Құрылтайға асыққан. Албырт көңіл айдыны аспанға шалқыған ақ орда ғана емес, босағасы бақыт, төрі жаннат — бейіш күймесі де күтіп тұрғанын сезіпті. Ақыры... жәсірге түсіп, жер түбіне асты. Қазір де жыл — тышқан, мезгіл — көктем ( 1600 жыл ). Тек басқа заман, баска уақыт. Арада бір мүшел өткен. Мың жылдық артта қалды, тарихтың екінші мыңы басталған — сегізінші жыл. Әйтсе де, жаңа мүшелде адам жаңғырып, жетесін табады деуші еді. Ай айналып орнына келеді, күн айналып қорығына келеді деуші еді. Жаңғырған емей немене, қалпына түспеген несі қалды. Ақыры лаухыл-мақпұзда жазылған. Көріп алады.
Ораз-Мұхамед аз уақытқа болса да, өткен күндер елесін тірілтуге тырысып еді. Қайғы мен қаза ұмытылмаса да перделенген, көмескі тартқан. Қуаныш пен қызығы ғана қимас сағыныш, мейірлі ризашылық үстінде еркелене көкірек сыздатады. Алда дарқан өмір — бірақ базары да, азары да бұрынғыдан мүлде өзгеше өмір тұрғанын кәміл сезінген кейіпте. Ертемен атқа қонған сәтте ешкімге шырай танытпаған. Түнде тамаша түс көріп еді. Не көргені есінде жоқ. Әйтеуір, жақсы түс. Әйтеуір, көкірегі кеңіп, жаны тыныс тапқан. Таң қаранғысында оянған кезінде бір сәт киіз үй ішінде жатқандай көрінді. Іргеден Сарыарқаның салқын самалы себездегендей. Бұрын жүдеп, тарығатын. Ышқына айқайлағысы, айдалаға қашқысы келетін. Бұл жолы да айқайлағысы келді. Бірақ қуанышты айқай. Атқа міне шапқысы келді. Аттан емес, алақай. Ораз-Мұхамед азғана ғұмырында осымен екінші, бәлки, үшінші мәрте түлегенін, кешегіден бүгіні өзгеше екенін, өткенінен болашағы басқа боларын анық түйсінді. Аз уақыт оңашаланғысы келген. Аз уақыт жан тыныштығына бөленгісі келген. Бұл кезде орман сейілмесе де алаңқайлар көбейген. Жол да кеңіген.
Ат кекілін нұрға бояп, арбақ ағаштармен тайталаса көкжиектен көтерілген дөп-дөңгелек, кішкентай күн бүгін ерекше қызулы сияқты. Жол табанындағы жұқа мұз тез тозды. Ат шашасын әрең шылар көксоқтаға айналған. Өткір күн сәскеге тармасқанда, жалтыр ай керілген, қыртысы тозбаған шөптесін жол сорабы жаңа бір өлкеге — құт мекенге шақырғандай, ерекше жайсаң көрінді. Алыс ормандар көгере мұнартып, жақындағы тоғай бусана дымданып, жер беті тегіс мамырлы кейіп — көктем суретіне боянды. Кеше ғана қырық жерден жыртылса да іріп тозбай, көне тулақтай бырысып жатқан қыс сарқыны — ормандағы ойдым, жол үстіндегі жолақ қар мен мұз жел айдаған тұмандай сап болды — жұқарған жоқ, жіпсіген жоқ, бірден еріп, қанша жұтса да қара суға тоймай жатқан құнарлы топыраққа сіңіп жоғалғандай. Терістік-шығысқа қарай іркесе-тіркесе қатар түзеген топ тырна көрінді. Ораз-Мұхамед сонда ғана ат басын тартты. Көк жүзінде қалқи самғаған азат құстарға тамашалай қараған. Өзін де соншалық жеңіл, соншалық еркін сезініп еді. Нөкерлері әдеттегідей, арқан бойы артта іркіліп тұрғанын аңдады. Тоқтаған жері ашық алаң екен.
Қарды тесе көктеген бе, бойдағы бар нілімен ақ көрпе астында қыстаған ба, тықырлау болғанымен, тығыз шөп. Боз аралас. Бурылдана түктеніп жатыр. Ораз-Мұхамед өткені мен өркені тұтасып, мамырға жетпей-ақ тусырылған көк бурыл кілемді тапап көргісі келгендей, тебіне аяңдап кетті. Жол сорабымен емес, тырналардың соңынан, анадайда, құлпыра төңкерілген тепсеңге қарай. Жасыл дөңеске шығып тағы бөгелді. Тырналар тәштитше созылып барып, көзден ұшқанша тесіле қараған. Тырналар көзден ұшқан соң да арқасы күнге қызып, омырауын самалға тосқан күйі, әлдеқайдан үзіліп аққан су сылдырына құлақ тосып ұзақ тұрып еді. Манағы жерде арты жиылып, бүктетіле үйірілген топтан бөлініп шыққан жалғыз аттыны да бірден байқамады. Астындағы азбан мойын бұра кісінегенде ғана көз салған. Орғи шоқырақтаған көктеңбіл ат үстінде отырған кісі ермен қоса құйылғандай. Емінбей, қопаңдамай, сіресіп қалған, тіпті, қимыл-қозғалыстан ада. Ораз-Мұхамедтің қарсы алдына келгенде ғана атын төрт тағандай тақ тұрғызып, үзеңгіден көтеріле бере тағзым етті. Екі айыр, ұзын ақ сақалы омырауын жапқан, сұлу бітімді қарт. Түксие өсіп, көзіне түскен көк бурыл қас арық өңіне өзгеше сұс бергендей. Мүлде бөтен адам.
Тек жанары таймаған дөңгелек қара көздері ғана бұл кісінің баяғы Қадырғали бек екенін танытардай. Қазір бүкіл жалайыр бірігіпті, ортасынан ойып, Жетісудың ең шұрайлы жерінен қоныс алған... — Балам, өткеннің елесін тірілту — өліктің көрін қазғанмен бірдей. Есіңе ала берме, жақсылыққа бастамайды. Ендігі еліңнің қамын тап, ендігі күніңнің жайын ойла. Ал мен... тәңірі әуелден маңдайыма лайықтаған тұғыры жолға түскен адаммын. Елу жыл ел басында отырсам да тындыра алмас істерім осы жерде мұрат тапты... Енді кері қайырылуым күнә. Ол ниетіңнен без, араластырма мені дүние ісіне... Ораз-Мұхамед таңырқап үлгермеді, оқыс бойын жиған Қадырғали өзінің қалыпты пошымын тапты. Бұл — Хан-Керменге бет түзеп, үздіксіз шеру тартқан алтыншы күн еді. Ораз-Мұхамедтің мінезіне тәнті қарашы бектер ауыр да ұзақ жол бойы айырықша ізет көрсетуден танбаған. Тіпті бұрынғы, қолбасы кезіндегі құрмет енді, жаңа жағдайда құлдыққа көшкендей. Райынан аңдап, емеурінінеп ұғып отырады. Ораз-Мұхамед те етегіндегі жұртты басқа қырынан көрген. Аламандық тұлғасына емес, азаматтық кейпіне қараған, қылыш иесі емес, қауым иесі ретінде танып-білуге тырысқан.
Аз күндік аттаныс үстіндегі серік емес, ел-жұрттың сыйы мен сыбағасын, алмағы мен салмағын теңдей бөлісер еншілес, алдағы өмірдің ыстығы мен суығын бірге көтерер, қиындыққа бірге қайысып, қиядан тұяқ тірер жол табысар тағдырлас ретінде қабыл алып еді. Сонымен қатар өзінің асыл түбін, биік мәртебесін ұмытпаған, қарашы бектердің қалыпты орны өз алдына, бұл елдегі өзгеше жағдайын да көкейіне тұтқан. Сынасар күн туса санаспақ емес — әлдекімді аяқ асты ету ниетінен тағы ада. Ораз-Мұхамедтің өктем әмірі де, сырбаз мархаматы да тез танылған — билігі нық, мейірі шынайы. Қайткенде де бұқпа, бұлтақсыз сөзі, аяр есепсіз ісі, ең бастысы — тізгінді берік ұстаған мінезі жалпы жұртқа бұл — бұрынғы әміршілерден мүлде бөтен кейіпті кісі екенін ұқтырған. Әрине, бәрі бірдей сүйінбесе керек, әйтсе де көпшіліктің көңілі тоқ. Қайткенде де, алғашқы күннен-ақ әркім өз орнын тапқан. Шет жұрт өкіліне, жай өкіл емес, билікті әміршіге лайық құрметпен, түземді әскер, қошеметші бояр ұлдары, мерейлі мехмандар алдындағы салтанатты аттаныстан соң, еріген қар мен езілген топырақ араласып, миы шығып жатқан айдын жолға түсер-түспесте, шырын Есеней бек үзеңгі қағыса жанасқан.
Қара ала батпақты шұрқылдата шашыратып, екпіндей жорғалаған бурыл арғымақ ауыздығымен алысып, мойны оза бере әрең іркілді. Келер мезетте оң мен солдан тағы да жеті-сегіз кісі қатарласты. Қатарласқан бетте жамырай тілек айтысқан. Аттары асыл тұрманды, өздері қымбат киімді қарашы бектер. Арғын Шәш бек, маңғыт Саманай бек, қыпшақ Төбей бек — талай жорық жолын өзімен бірге кешкен сыпағсалар батырлар және өз ортасында басымен емес, малымен сыйлы болса керек, семіздіктен көздері әрең сығырайып көрінетін, іркілдеп зорға отырған тағы төрт-бес жуан. Қадырғали көзіне түспеді. Өз елінде ордалы жұрттың тұтқасын ұстаған би мұнда қатардағы көп жайсаңның бірі ғана, жаңа әміршіге жақындығымен жұртты көзге ұрмай, рәсім жөні, әдеп ынғайымен артта қалған. Кенет Ораз-Мұхамедке осының бәрі баланың ойыны көрініп кетті. Алтын Сарайдағы мәртебелі салтанат, Ас Сарайдағы арнайы қонақасы, құдіретті ақ патшаның мейірі, марғасқа боярлардың құрметі, ең соңында — мына қарындас жұрттың қошеметі мен құлдығы. Бәрі ойын. Бәрі алдау. Оғаш. Қораш. Әп-сәтте көңілі құлазып, пейілі ортайып қалды. Әйтсе де қалыпты машықтан жаңылмаған. Келер мезетте сыпырылып, кейін қала бастады. Жалғыз Есеней ғана қатардан түспеген.
Қанжығаласып келеді. Өңінде кекірт астамшылық та, жәреуке жалтақтық та жоқ. Өз құнын, өз орнын білетін тәкаппар кейіпте. Оң қолың — менмін, менсіз күнің қараң дегендей. Жолдың жайсыздығына қарамастан жорғасынан жаңылмаған бурыл тізгінін кере тартады. Сәл ерік берсе алға түсуге әзір. Тіпті бірер рет құлақ жымитып, шәлкес мінезін де танытып қалды. Боз азбанмен шайнасып, тебісіп кетуден де тайынбастай. Ораз-Мұхамед еріксіз қабақ шытты. Есеней тосылып қалды. Өмірімдегі ең қуанышты, ең мәртебелі сәтте жақын дос тартқан сый... — Тақсыр, — деді тез оңалған Есеней, — жаңылмасам, осы Азбан-Ақты бәріміз қуанышқа бөленген мәртебелі жарлықтан бұрын да мініп жүрдіңіз... — Бек, атақ-абыройдан да зор қуаныш бар, мансаптан да биік мұрат бар... Есеней қалың, қызыл жирен қабақтары қиғаштана түйіліп, қинала ойланып қалды. Әміршісінің сөзін толық байыптай алмағаны танылды. Ноғаймен бірге татаршаға да жетік, кітаби түркіден де жаксы хабардар Есеней Ораз-Мұхамедпен таза қазақшаға жақын сөйлесетін. Тіл білуінде қапы жоқ, бірақ бұл жолы гәп сөздің мағынасында емес, мәнісінде екенін Ораз-Мұхамед келер сәтте ғана аңдады. Әйтсе де әуелгісін таратпай, ары сабақтаған.
Ораз-Мұхамед әміршісін өзіне теңгере сөйлеген, жоқ, өз дәрежесіне жеткізе көтермелеген нөкерге сынай, шүбәлана қараған. Ақымақ па, аяр ма? О фәни, күні кеше сияқты, ойлап тұрсаң — он жыл өтіпті!.. Міне — деп ойладым. Жорғаның жүрісімен ырғала толқып аз бөгелді. Есеней Ораз-Мұхамедтің басынан аса қарап, мырс етіп күлді. Қарашығы түссіз, сәл-пәл шүңірек біткен кішкентай көздері күлмейді екен. Кірпіктері де қағылмайтындай. Бірақ... жұқпапты, ата қанына тартып, жасық болып шықты. Ақ патшаның арғы ойын танысымен-ақ күрт түсті. Орыстың молдасы екінші қайтара жауапта суға шақырған күні қайта тұрмастай сұлап жығылды... — Жұрттың бәрі — бақташы қалай айдаса, солай қарай жайылатын Сайын-Болат емес, — деді Ораз-Мұхамед. Ол да ер ісі. Мұстафа-Әли марқұмның құдай алдында кінәсі болса, ол — қызметші құлдарын бетімен жібергені. Бүгін қанжығаласқан қарашы ертең жол кесуден тайынбас. Бүгін тәжікелескен бек ертең егесуден тайынбас.
Канжығаласқам жоқ, қасыңа ермек едім — қатарымнан асып туғаным шығар... Бірақ, бас тақсыр, құл деп кемітесің де, ертең ұлы жиында ақ кигіздің төрт бұрышының толымдысын ұстайтын — мына мен... — Артын қазып қайтеміз, — деді Ораз-Мұхамед. Хан көтерілетін кісі де біреу-ақ болса керек. Әрқайсысымыз өз орнымызды білейік. Есеней бек сәл дөңес, сұлу мұрнына дейін қуара томсарған қалпы, тіл қайырмастан ат жалына еңкейіп тағзым етті де, тізгін ірікті. Енді рәсім жөнімен, бурыл жорғаның басын Азбан-Ақтан жебе бойы қалық ұстап келеді. Жаңа, шамдана шатынаған көзінің өзінде жек көруден ада, жерлеуден аулақ болатын. Ұзамай мына даңғылдан бұра тартады. Тек… — кеудесіне қолын басып ( тарбиған саусақтары сұңғақ, сүйекті, сіңірлі екен ) зорлана жымиды, — жақында болса алыс, ауыр. Әрине, көп кісіге қатері жоқ. Бірақ батпақтап өтетін, екі атты әрең қатарласатын тұстары бар. Ойлы-қырлы, жыра-жықпылды... — Бұрын жүріп көріп пе едіңдер? Қазір кім біледі... Тізгіні босап кетсе керек, дәл осы мезетте, манадан бері тыныш келе жатқан бурыл алға ұмтыла бере құлақ жымитып еді.
Көтерімді Азбан-Ақтың да шыдамы таусылса керек, ышқына кеуделеп, оқыс мойын салды да, бурылды қақ желкеден қаршыды. Тебісе шайнаспағанымен, екі ат қатарынан шұрқырап еді. Әрине, тізгін ыңғайымен тез ажырасты. Бірақ аз күн айғыр болған екі азбан да шаптыға шайнасар төбелестен басқа ештеңе тілемейтіндей. Есеней ауыздықпен алыса тапырақтаған бурылды қақ бастан қамшымен көсіп-көсіп алды. Ер үстіне жинала отырған. Артқы топтағы өзіңнен соңғы ең үлкені кім еді? Мен қайталап айтқанды ұнатпаймын. Ақыры осы болсын. Артқа барыңыз да, торпаққа алып, ханға тартпаған тұлпарыңызды, ертең емес, кеш емес, осы қазір ауыздығын танитын атқа айырбастап мініңіз. Бізге қосшыға Арғын бекті жіберіңіз... Ораз-Мұхамед байыппен айтса да балғамен ұрғандай ауыр сөзін толық тамамдамай-ақ шырын бегі үнсіз, тілсіз, ат басын тартып тұрып қалған. Артқы топ өзі жеткенше орнынан қозғалмады. Қабағы қатыңқы Ораз-Мұхамед Шәш бекпен де шешіліп сөйлеспеген. Бұл кезде кең даңғылдан қиыс, өрлей тартып, орман ішіне үңгіп кірген бұралаң жол, қиялай сығалаған күн сәулесімен сары жағалданып, қатқақ ұра бастаған. Шытыр-шытыр, күтір-күтір. Кейде жұқа мұз ойылып, ат сирағы сусыма күпсекке бойлайды.
Аздан соң екі жүз атты тегіс шыны сынығы төгілген жолға түскендей болды. Орман іші де көлеңке тартты. Құрғақ әрі ықтасын... Хош көрсеңіз, атқосшылар ілгері озып, қам жасасын. Шәш бек қысқа қайырып жарлық берген соң, үстеріне қос, қазан-ошақ, азық-түлік және басқа керек-жарақ артылған он шақты қосар ат жетектеген бір топ жігіт тайғанақтай жортып алға түсті де, тасырлата шауып, тез ұзады. Ораз-Мұхамед ат басын іркіп, аяңға көшті. Қашау жол қарауыта үңірейген сайын орман іші ызбарлана түсті. Қойын-қонышқа тегіс суық дем жүгірткен ауыр, дымқыл ауа бойдағы бар жылуды сыртқа тықсыра бастаған. Сәлден соң қара тұмандай баса қонған қараңғылы төңіректі тегіс көзден тасалады. Алда бозара шұбатылған соқпақ сұлбасы ғана көрінеді. Оң мен солда сирақтары серейген алып махұлықтар торуылдап тұрғандай. Төбеден бүре қармап, түтіп жердей. Ат үстінен жұлып табанына салардай. Аңшылар атып жығатын жез тырнақ емес. Батырлар алысып жеңетін қара дәу, сары дәу емес. Ата-бабаң көрмеген жаңа жау. Меңіреу, мылқау. Дүлей, сойқан. Ақылмен, әдіспен алмасаң, тіресіп, күресіп жығу мүмкін емес... Ораз-Мұхамед өне бойы тітіркене түршікті. Ойдан серпілуге тырысқан.
Оқыс еңсесін жазды. Сол мезетте алып махұлықтар тегіс жансыз ағашқа, ал жансыз ағаштар — шетсіз, шексіз, басы бұлдыр, аяғы түнек қалың орманға айналған. Ауыр ой жетектеген түйткіл сезім қай қиырды кезгенін білмейді. Әдетке сіңген қалыпты жауап. Қалай іштері пыспайды? Ал Қырым бетте күзетте, не жорық жолдарында жүріп, Қиян Даланы талай шарладым. Белесінде бұта, ойпаңында ойдым тоғайы ғана бар, әйтпесе көк жиекке дейін көк шөптен өзге қылтанақ жоқ... Артық айтсам айыпқа бұйырма, тақсыр ием, қарап тұрғанда кісі құсадан өле жаздайды. Бойы жеңілейген Ораз-Мұхамед рақаттана күлді. Аталарымыз Ордадан келіпті деседі. Бірақ өзіміз осында тудық... — Хан-Керменнің жері де дәл осындай орман ба? Бірақ ұқсас. Орман, дала аралас. Белесті, қырқалы... Есебі, осындай десе де болады. Жоқ! Жер жаннаты — бізде. Қайда жүрсек те бір уыс топырақ сол жерден бұйырсын деп тілейміз. Жорықта өлген жақсының жат қабірде қалғаны жоқ. Жаз болса сылып сүйегін, қыс болса тұтас мүрдесін жеткізу парыз. Хан-Керменнің топырағын жастанған адам — жұмақтың төрінен орын алады деуші еді әкем марқұм.
Менің де балама, ағайын-туғанға айтар өсиетім — сол. Ораз-Мұхамед анда-санда, жорық, жиын кездерінде ғана кездесіп, жүздесіп жүргенімен, ерлігіне де, парасатына да тәнті Шәш бекті жаңа бір кырынан көргендей. Ал басқалары ше? Бәрін танып білді ме? Білу мүмкін бе? Жете білуге, бар қалтарысын тануға тырысқан. Ертеңіне түске дейін қасына маңғыт Саманай бекті ертті. Жасы елулерге иек артқан, салбыраған сирек сары мұртты, көсе, жалпақ бет, төртпақ Саманай кеңеске сырдаң; мінезі де морт сияқты, сұраққа артық-ауыс сөз, косалқы қыстырмасыз, қысқа, нақты жауап береді. Өз бетімен әңгіме өрбітпейді, сөз сабақтамайды, сауал қоймайды. Ораз-Мұхамед Саманайдың аярлықтан ада, бұқпасыз болмысын жақсы білетін. Тасыр емес, тұйық, қиқулы майданда жан кешті болғанымен, бастас бектер арасында омырауламай, өрекпімей отырар биязы, тіпті төменшік. Әйтсе де көңілі қам, жаны жаралы деп ойламаған. Саманай адам ұлын екі-ақ топқа бөледі екен: ақ жолдағылар, арам ниеттілер. Ай астындағы ізгі туысты игі қауым азғындап барады; уайым — сырттан тозғаны емес, іштен ірігені.
Зұлмат атаулының ордасы, ақ пен әділдің, ар мен ожданның қас дұшпаны — ақ патша. Және қаһар болса да, нақұрыс болса да, дана болса да, кім деп аталса да — ниеті бұзық, мақсаты біреу. Алдамшы, аяр, зорлықшы — жау. Жаныңды майданға салып жүріп, арыңды саудаға түсірмеу ». Біз де ана сүтін емдік. Алла тағала өзінің адал құлдарын мәңгілік қорлықта қалдырмағы мақұл емес. Күн туады. Сол күнге жағамыз жыртылса да жағымыз сынбай, етегіміз ашылса да елдігімізден айырылмай жетуіміз қажет ». Жан жүйені жарып шыққан, реніш пен кейіс, ыза мен кек, ашу мен ашыну аралас дауыс. Жер қойнауынан Мәді шығады... Бәлки, бүгін-ертең, бес-он жылда, бәлки, осы мың жылдықта. Үшінші немесе жетінші мың жылдықта болуы да ғажап емес. Мен білмеймін анығын. Анығы — дүние айналып, өзінің әуелгі қалпын табады! » Түстен кейін әміршімен қатар жүру мәртебесі қыпшақ Төбей бектің үлесіне тиген. Қарашы ғазамат аталатын төртеуінің ішінде жасы үлкені де, ескі әңгімелерге жетік, елдің жай-жапсарынан жақсы хабардар сұңғыласы да осы Төбей еді.
Бұрын кеңестің кезі келмеген, енді еркіндік үстінде ойдағы сауалдарының ешқайсысына орнықты жауап ала алмады. Көп біле тұра, көзі жете тұра тым тайғақ, сақ. Қиялап басқа жаққа шығып кетеді, қашырта жауап береді, сөз ұшығын түймей, шешімін Ораз-Мұхамедтің өзіне тастайды. Ораз-Мұхамедтің сұрағаны — жоғарыдағы жарлықшылардың жақсы-жаман жайы да, төмендегі жұрттың өлмелі, өшпелі халі де емес, тіпті бейкүнә нәрселер болатын. Төбей тек бір-ақ тараптағы сауалдарға тартынбай, мейлінше толық жауап беретін сияқты. Ол — қалған үш ғазамат бектің жайы. Мұны өзі-ақ аңғартқан. Ақтаған сөзбен жерге тықты. Әміршісі қаласа, бақас бекті біржола көмуден тайынбастай. Ораз-Мұхамед көңілі қалаған істің бәрінде Төбейдің өзіне айнымас одақтас боларын анық пайымдады. Айнымас. Бастан жыға қисайғанша. Жыға қисайса, жағаңды қоса жыртыспақ. Сөз төркінін аңдаған Төбей бек қалт бөгеліп еді. Өзін қарашы бектерден тәуелсіз ұстарын Хан-Керменге қадам баспастан-ақ риясыз танытпақ Ораз-Мұхамед айылын жимады: — Арғымақ азса ер сынар, азамат азса ел тозар! Төбей күреңітіп кетті.
Дөңгелек беті бір уыс болып, ата сақалы астыңғы тістері кеміс аузына құлаған қартаң бек селдір қылтанақты иегі шошаңдап, ат үстінде не өлі емес, не тірі емес, аса жайсыз күйге түскен. Оғын тура атқанымен, Ораз-Мұхамедте қарашыны ықтырудан бөтен ниет жоқ-ты. Араздаспақ емес. Тіпті дәл осы сәтте сөз ұшығы Төбейден тарқағанын да ұмытқан. Шах-Әли туралы ойласа болды, көз алдына Ай-Шешек келетін. Жоқ. Ай-Шешек кейпіндегі Сүйін-бике ( * Ноғай Ордасының ұлыбиі Жүсіптіц қызы; Қасым жұртының ханы Шах-Әлиге зорлықпен берілген ). Биік мұнара басында, қара шашын жайып жіберіп, қара көздерінен моншақтай жастары сорғалай ағып, зар тұта егіледі. Тұтары — алыста қалған ата жұрты ноғайлының, аяқ астында жатқан бодан жұрты бұлғардың зары, айтары — ата-бабаның ары, ағайынның қамы. Сүйін-бикенің мұңын ділі бір қарындас халық қана емес, діні бөлек ғайри қауым да қапысыз ұққан. Әйтпесе қаралы ханым орыс жырында мадақталар ма. Ер арыса — аруақ, ару арыса қайтпек? Бүгін бүкіл жұртының қамын ойлаған Ай-Шешек-бегім — Сүйін-бикеге ертең жеке басының күйі мұң болар.
Көз үшін тұрғызған да... Ал Шах-Әли ханның өзінің тәкиясы ( * мазары ) қаз қалпында тұр. Ақ тастан текшелеп қалаған. Мың жылда мызғыр емес. Жақсы — өшкен, жаман — өскен кер заманға тап келгеніміз де... Төбей әміршісіне аңыра қарап қалған. Бірақ бойын тез жиды. Үйреншікті кейпін — елу жыл бойы қанына сіңген мінезін тапқан. Ал Сүйін-бике... Арулығы — таң, ақылы — аңыз әйел ғой. Ол туралы хикая көп. Ақыры, қаһарлы патшаның талқысынан асқан азап пен мазақ Хан-Керменнен табылды. Шах-Әли ханым емес, күң орнына ұстады. Күңді олай қорламас. Мұрнын кесті, бетін тілді... Сонда да илікпейді. Елдің айтуы солай. Одан бері де қырық жыл өтіпті. Иә, озған дәурен, тозған қызық деген осы... Ал Шах-Әлиді өз көзіммен көрдім. Талай рет. Ат жалын тартып мінген шағымда. Қашырдың биесі кейіпті, аса ұсқынсыз жануар еді. Беті майланып, көзі қанталап тұратын. Ерін мен мұрын — сиыр жапасының ортасындағы қос тесік пен көлденең сызық, мойын мен бөксе шөрке ағаштай тұтас. Семіздіктен тұра алмайды, атқа көтеріп, әрең мінгізер еді.
Бірақ дегені жүрді, дәуренін сүрді. Үш рет Хан-Керменде, үш рет Қазанда хан көтеріліпті. Қырық жыл хүкім құрған. Бірақ ақ патша айрықша жақсы көріпті ғой. Жұрт үшін Қаһар атанған Иван біздің Шах-Әли хан үшін Мейірбан болған. Ақылы кемел патша ағзам өзінің адал құлдарын бағалай білген ғой. Бағаламағанда. Қазыналы Қазанның кілтін ұстатса. Ерегескен еміске қарсы қол бастаса. Бірақ түр өзгергенімен, діл өзгере ме? Қастерлесе, қу ағашқа қасиет бітеді. Қарақшыдай қоқырайтып отырғыза салған да. Сый-құрметін аямаған. Әйтсе де: « Ақ патшаның қолынан алған ең үлкен сыйым — Сүйін-бике ару! » — депті Шах-Әлидің өзі бірде. Қаһарлы патша қаралы жесірді бұйырған күні. Құшағыма құлай кетер деп ойлаған да. Зайыры, ұзын шашты әйел үшін хан қосағы атанғаннан артық бақыт бар ма. Бірақ Сүйін-бике: « Езуінен қан табы көшпейтін қорқауға қаншық болмаймын! » — десе керек. Арты — әлгі. Ол жақта да дәл осындай болып жүрмесе. Тірі адам тегіс көшеді. Патша жаңадан сайланып, хан қайтадан көтерілер деймісіз... Тәуба… — деді сосын ерге еміне отырып. Жаттан ықпайсың, жау да тілемессің.
Тек тыныштық болғай. Басы бүлік черемистер мен ноқтасы кең ноғай тыныш қойса... Тыныш қоймайды, әрине. Басы бүлік — біржола бостан болғысы, ноқтасы кең — біржола сыпырылғысы келеді. Қорлық — ызаға жетелейді, қысым — күреске нұсқайды. Ақыры — бүкіл халықтық көтеріліске ұласады. Ақ патшаның алыс аймақтағы жандайшаптары жаннан күсіп, жаңа низам жар басынан құлауға тақайды. Қиыр көкжиектегі найзағай ұшқыны байтақ жұртты тегіс шарпыған өртке айналу қаупі туады. Бірақ өртті ошағында өшіретін, басы асауды тарпа бұғаулап, қыл тұсауды темір кісенмен алмастыратын дүлей күш бар. Ол — ақ патшаның қайрау бермес қара қылышы — қасымлы ноғай-қазақтар. Не керек... » Ол рас. Сені ақтауға болмас, бірақ кінәлау да қиын. Қыныңнан озып қайда барасың. Бар кілтипан қын иесінде. Ал қын иесі — Қасым ханы емес, Русия патшасы... Игі жақсылармен төрт-бес күн бойы кезекпе-кезек кеңес құрған сапар үстінде көкейдегі сауалын түгелімен сыртқа шығармаған. Алған жауабы да ала-құла, әр қилы болды. Әйтсе де негізі бір еді. Қара қылыштың да бұғаудағы басы бұзықтар мен кермедегі ноқталылар қызығардай халі жоқ. Соңғы жиырма-отыз жыл халыққа өлшеусіз ауырлық әкелген.
Жорық атаулыда үнемі алғы лекте шабатын аламан азаматтың шығыны көп. Алым-салық тағы тұралатып біткен. Ең қиыны — дүние тарылып кетті. Ел ертеректегі көңілге делбеу кеңшіліктің көбінен айрылған. Осы бетінен қайрылмаса, біржола тозар — айды аспаннан ғана көріп, ашамайды мойынға ілер күн де алыс емес. Тарыққан ел, тарылған қауымның бар үміті — ақ патшаға айрықша сыйлы, артында аталы жұрты бар жігерлі де жас әміршіде... Ораз-Мұхамед шынымен құлазыған. Дүниенің бар салмағы мойнына енді түскендей.. Жүк — ауыр, міндет — талайсыз, жол — тұйық. Көтере алмайды, көне алмайды, соңындағы халқын жарға жығады. Өзін жазықты сезінген. Көңілі лайланып, жүректе жатқан жүз жараға жаңа бір жара — жан жүйені ғана емес, түйсік-сананы тегіс көктей тілген кеселді дерт қосылып еді. Әміршінің дертін танымаса да, көңіл күйін нық аңдаған қарашы бектер ауыр жолдың алтыншы күні онымен серіктесуге батпаған.. Ақыры, сәске түсте, мінезі оғаш, қылығы өзгеше қазақ ханзадасының қырыс-тырысы жазылғандай көрінді. Бәрі де мұны Қадырғали бидің беделіне сайған. Қайткенде де, қарашы бектер еркін тыныстап, қара бұқара барынша риза болған.
Шынында да, жылы күнде, жарқыраған ашық аспан астында, көз көрім жерді тегіс орман жапқан иен далада, көгі қаулай өрбіген тепсеңде жасалған еру — жан тыныстаған демалыстан жаппай жадыраған мерекеге айналған. Арнайы жетектегі құр аттың төртеуі қатарынан жығылды. Май қарағайдың қу бұтақтары жиналып, әлденеше жерден алаулата от жағылды. Қанжармен кесілген жас қайыңдардың басы буылып, үш аяқты мосылар құрылды. Тұтқалы мыс қазандар, талай жорық жолынан өткен шойын шөңкелер көтерілді. Суық сорған, жол соққан, ас-судан да тарығып келе жатқан жасауыл нөкер мәре-сәре болды да қалды. Ұзын саны жиырмаға тарта үлкенді-кішілі қарашы бектер төбесіне Ораз-Мұхамедтің жорық туы — сым күміспен ай өрнектеліп, аят кестеленген жасыл байрақ тігілген жұпыны шатыр алдына, кеңінен жайылған текеметтерге жайғасты. Жас әміршіге қошемет айтыскан. Бірін-бірі көтермелеп, күпілдей мақтанған. Ел жайын, жер жайын тілге тиек ете отырып, әрқайсысы өз орнын еңселірек көрсетуге тырысқан.
Айналып келгенде, қытымыр қысты жеңіп, лайсаң көктемнен озып, жарық күннің жаңа туғанындай, таршылық, кемшілік заманнан соң, қақпақыл, тоқпақылдан кейін қарындас қауымның тілегі, хақ тағаланың рақымымен кеңдік заман, теңдік заман нышаны — асыл текті, арыстан жүректі, мол пейіл, шалқар мейір, терең ақылды әміршінің жүзін көргендеріне тәуба айтысқан. Ораз-Мұхамед аяғындағы жұрттың әр сөзін ықылас қойып тыңдаумен қатар, әрқайсысыныц жүзіне де бажайлай қарап еді. Жаңа танығандай, жоқ, жаңа ғана тани бастағандай күйге бөленді. Бұрын орыс ағайындардан айырым сыпатын ғана аңдайды екен. Қандай кейіпте көрініп, қалай аталса да, ділі бір, діні ортақ қарындас қауым. Енді оңаша, орыс жерінің шегіне жетіп, өзді-өзі ғана қалғанда, батыс жұрттарына ұқсас белгілері көзге көбірек шалынды. Шынтуайтқа келсе, осы отырған азғана жұрттың өзінің түр-тұлғасы сан қилы, тіпті қатар отырған екі кісіні бір халық өкілі ретінде тану қиын. Дөңгелек бет, жазық маңдай, қара көз, бидай өңді — қазақ, ноғай кейіптес. Шүңірек көз, сопақ бет сарғыш өңді — бұлғар кейіптес. Тәмпіш мұрын, қиғаш қас, шықшытты — қалмақ-маңғұл кейіптес.
Мұрынды, сақалды, жирен шаш, көк көз — орыс, ашаң бітімді, сары шаш — сібіт, қызыл жүз, ауыр иекті — еміс… — бірі батысқа, бірі шығысқа бейім әр түрлі тұлғалар. Кебінің пошымы ешбір халыққа тартпаған. Қара көз, жалпақ бет шикіл сарылар да, көк көз, қушық шеке шойын қаралар да бар. Орыстар ежелгі дәстүр бойынша « татар » атағанымен, өздері әдетте руын айтып, кейде ноғай-қазақпыз, көбіне мұсылманбыз деп жауап бергенімен, ата тектері бір, ана тектері әр тараптан шыққан, әр қияны шарлаған, соған орай түр-тұлғасы да әр қилы бұл қауым — татар да, ноғай да, қазақ та емес, мүлде жаңа, дербес жұрт еді. Және ноғайға да, қазаққа да, татарға да ұғынықты, бірақ туыстас тілдердің ешқайсысына ұқсамайтын өзіндік сыпаты бар, ішінара айырмасы болғанымен, негізі ортақ өз тілінде — ана тілінде сөйлейтін біртұтас халық.
Тіл ортақтығы туыстырған, мекен бірлігі тоғыстырған, күнкөріс, тіршілік жайы табыстырған бұл ат төбеліндей ( он бес мың үй — аз халық емес, бірақ андағы алашпен, мұндағы орыспен салыстырғанда, теңіздегі тамшыдай ) жұрттың шырағын жағып тұрған — ер үстіндегі бек те, ақ патшаның аяғындағы хан да емес, қарашы қауым, калың бұқараның елдік намысы, аламанның айбыны, азаматтың ар-өжданы екенін Ораз-Мұхамед жақсы білетін. Бек пен бұқараны қатар қоймаса да, қарындастан қамы бөлек біліксіз биді кеудесіз басқа балар еді. Өзі қурап қана қоймайды, қалған денені ит-кұсқа жем етеді. Сондықтан да басқа жағдайда, басқа ортада ер екен, ерен екен деп сүйсінуі мүмкін Есеней бекке баяғыдан-ақ қауіппен, күмәнмен қарайтын. Ал Хан-Кермен шегінде ауа жүргізбесін бірден танытты. Жалғыз Есеней емес, жалпы жұртқа ортақ саясаты. Рас, жаңа жұртының жай-жапсарын ғана емес, мінез-құлқын, әдет-ғұрпын әлі де танып болмағанын, ақ патша сызып берген шеңбер ішінде де талай хикмет жатқанын анық пайымдаған. Жақын тұтумен шектелмей, жан тарта бастаған. Батырлықты бағалау, мәрттікті түйсіну аз. Ондай қасиет дұшпанда д а болуға мүмкін.
Ер екен деп ата жауыңды жақсы көрмейсің ғой. Ораз-Мұхамед Ордадан бөлініп, өзгеше тірлік кебін киген, қандай кейіпте десеңіз де, жеті ата бойы ата салтын ұстап тұрған Хан-Кермен жұрты мен қаймағы бұзылмай түп қонысында отырған өз халқының арасында жақын туыстық қана емес, қисапсыз көп ұқсастық барын таныған. Бой үйрене келе, ғазамат бектердің әр қилы мінезі де өз елінің өктем билерін еске түсірген. Ораз-Мұхамед үшін парасатты Шәш қана, шерлі Саманай ғана емес, тайғақ Төбей де, менмен Есеней де қымбат еді. Жаңылған жақынды жасқау — жәбір емес, жақсы жолға бағыттау ғана. Бірлігі аз деп бауырынан безген кім бар. Ал бұқара халық... бұқара жұрттың болмысында туыстық тіпті мол. Жаутаңдай қарайды, жақсылық күтеді. Бала-шағасының бар бақытын сенен табатындай. Енді Хан-Керменнің үстіне жұмақ күмбезі орнайтындай. Жүзеге асар, аспас — жақсы жоралғы. Ораз-Мұхамедке, тіпті бұрын Қазақ Ордасында келеңсіз ғана емес, кеселді көрінген, жанын жеп, жүйкесін тырнаған жайттардың өзі орынды, қызықты, ұнасымды танылып еді. Басқаша кейіпте кездессе бағаламастай. Бұл — баяғы ата-тек, ру-ұрық жайы.
Бақса, сүйек тарату — алыстықты емес, жақындықты уағыздайды екен. Айналдырып келгенде бәріміз бір-ақ кісінің баласымыз демек. Кез келген қасиетті нәрседен кесел табуға болады. Алтыннан да тотық шығаратын « шеберлер » бар. Әлдекімдер мыс, жез қосып арзандатса, оған кінәлі асыл зат емес, арам ниет. Ораз-Мұхамед көне салттың келісімді жағына көбірек ден қойған. Күн бесінге жетпей-ақ ұрт майланып, бет шырайланған соң, қарашы бектермен мәжіліс бейкүнә, байсалды арнаға түсіп еді. Жұрт өзін еркін сезінетін, есіле сөйлейтін шақ. Сөз тиегі жасы кіші, жолы төмен Нұрұзақ бектен тараған. Әңгімеге көп араласпай, үлкендердің кеңесін тыңдап, бірақ ширақ, сергек отырған. Қой көз, жіңішке, қалың қабақты, кеуделі, иықты, ақ құба жігіт еді. Ораз-Мұхамед соңғы, Барыс патша таққа отырғаннан кейін, Қырымға қыр көрсеткен аттаныс кезінде танып білген де, жақын тұтқан. Еркіндігі де содан. Ерлігі зор, еңбегі мол, мәртебесіне дауым жоқ. Біз ес білгелі, әкеміз атқа мінгелі осылай болып келеді. Әйтсе де бір сауал тұрады-ау көңілде.
Мына ғұлама Қадырғали бектің « Тауарихын » өзіміздің Төбен-ауылдағы Кәш молдаға көшіртіп алып едім. Екі мәрте оқып шықтым. Атадан балаға мирас кітап екен. Бабаларымыздың баянын келістіріп-ақ жазыпты. Тек маған күңгірт қалғаны — сол заманда арғын мен шырын қайда жүрген? Бұдан соң « Тарих-и Ұлұс Джучи », « Тарих-и Алаш » һәм басқа бірқанша китабтар бар. Түркі-татардың барлық қабиласы қамтылады. Керей бар. Найман бар. Қоңырат, қыпшақ, тағы қаншама ру. Тіпті біз атын естімеген, оңғыт дей ме, барлас, суан... толып жатыр. Тек арғын мен шырын жоқ. Сонда деймін, тақсыр ием, арғы шежіреде аты жоқ арғын мен шырын қайтіп барлық жұртқа аға болады? Ал шырынның қолынан ел тұтқасы тайған жоқ. Күні бүгін Қырымдағы төрт ұлыстың бастысы. Едіге кімнің атасы?! Ойын арты отқа айналмасын. Бұған не айтарың бар? Араласып, ажырасып, қайта тоғысып жатқан ағайын жұрт. Есімі түрлі, түбі ортақ. Атын қалай қойсаңыз да бәріміздің атамыз. Әйтсе де шежіреде шындық бар. Мен ойдан құрағам жоқ. Түп негізі Рәшид-әд-Диннен алынды.
Ал аталған, аталмағанға келсек... атамыз Адам пайғамбардан беріде ана құрсағынан тыс жаратылған пенде жоқ екені сияқты, ғайыптан пайда болған ұрұғ, қабила да жоқ. Тек біреудің аты ерте, біреудің аты кеш шығады. Аға аталмақ та соған орай. Мәселен, алаш — алаш шыққанда ел ағасы жалайыр еді. Қазір Қазақ Ордасында аға саналатын — арғын. Рәсім үшін, сыйластық үшін. Әйтпесе ондағы керей, найман, қоңырат, алшын, дулат — бәрі де іргелі ел. Тама ше? Мен ол тарапта үлкен-кішісіне қарамай, сыйсыз ру көрмедім, — деді Қадырғали. Қазір мұсылман қауымында Қондыгер жұртынан соңғы құдіретті қабила болып отыруы — осы бірліктің күші. Жарамсақ әуезбен айтылса да, әміршіге жаққан сөз болды. Ораз-Мұхамед қана емес, өзін сол халықпен ағайын сезінген жұрт та тегіс көтеріліп қалған. Қиналса қол беріп, сүрінсе сүйесін тұтардай. Сондағы қыпшақ қанша үй? Жұрт ду ете түсті.
Сенер-сенбесін білмей таңырқаған үлкен-кіші әсем ширатылған жұқа қара мұрты болмашы ғана дірілдеп, насаттана күлімсіреген, аяғын созып, жайланып отырған жас әмірші мен асыр ойынды бір сәт ұмытып, ертегіге үйірілген ұсақ балалардың ортасына түскендей, жүгіне мейірленген ашан, аппақ қарияға кезек жалтақтаған. Кеңестен шет, таяу төңіректе, кейбірі — от басында жантайған қалпы сүйек мүжіп, кейбірі айыл-тұрман ондап, ішпек, тоқымын күнге кептіріп жатқан, көбі қысыр әңгіме үстінде топ-тобымен қораланып отырған былайғы қауым оқыстан дауыс көтеріп, жабыда шуласып, гуілдесіп кеткендей. Мәселен, қатаған — қырык мың түтін. Манадан бергі әңгіме — әзіл екен. Соңғы сөз жұмыр басты пенде қанат байлап аспанға ұшқан, екі аяқты адам қабын жарып, жер асты патшалығына түскен ғажайып ертегіден бір де кем соқпады. Енді айтар сөз де қалмағандай. Бұдан ары қазбаласа, мақтаншақ қария жетпіс, сексен мыңға да шығып кетердей. Бірақ ешкімнің көңілінде күмән жоқ еді. Сыңсып тұтас отырған, арасына ит тұмсығы батпас, жері мол, елі бай, көркі бойында, еркі басында... сондай бір ел бар. Ораз-Мұхамед пен Қадырғали шыққан Қазақ Ордасы — ескі аңыздағы ұжмақ мекен болып көрінген.
Сонда, әр руы отыз, қырық мыңнан түсіп жатқан қазақтың ұзын саны қанша деп сұрауға ешкімнің жүрегі дауаламады. Тек сөзге сараң Саманай батыр ғана көкейіндегі сауалын ірке алмаған. Соның таудан тарамданып шығар басы, ойпаңға құлар қысаң тұсы демесеңіз, қырық күндік сапары бар ұзына бойы қазақтардың қолында отыр. Қысы жұмсақ, жазы жайсаң, әсіресе шаруаға қолайлы. Шаһарлы ұсақ жұрттарды есептемегенде, қорғанды кентінің өзі отыздан астам. Ата-бабамыздың туы тігілген қасиетті қонысымызды осыдан екі жыл бұрын ғана біржола баурадық. Базарлы, бақшалы Башкент дейтін қала бар еді. Төңірегіндегі қоныстарымен, кең-байтақ жерімен бір өзі тұтас хандыққа парапар. Қыс дегенді білмейді, қу ағаш тіксең көктеп шығады. Өспейтін мәуе, өркен салмас жемісі жоқ. Жаңа данишменд бек айтқан қырық мың үй қатағанның қонысы — осы. Қырық жыл алысып бостан болды, енді қалған қазақпен бірге берекетке жетіп отыр. Одан ары — жер жаннаты аталған Жетісу дейтін қонысымыз бар еді. Бұлғақ, қырқыс кезінде қолдан шыққан. Мына, біздің ақ патшамен тайталасып жүрген сібіт, ылақ карөлдері, тағы сондай екі-үш патша бүкіл ел-жұртымен сыйып кетер еді. Оны да алдық.
Қазір ел қонып, мал толып отыр. Басқаның тепкісіндегі жер ғана емес, теліміндегі ел де өз түбін тапты. Бұл айтылған құт мекендер ата қазақ жерінің жарымы ғана. Ерлік жырындағы Жайықтан ертегідегі Ертіске дейінгі кең-байтақ даланы алып жатқан, терістігі Ібір-Сібір жұртымен шектелетін, ешқашан жау тұяғы баспаған ескі мекен — ел кіндігі Сарыарқа бар. Шежіредегі Шығыс Дәштіңіз осы. Жанға сақтау, ұлысқа ұйтқы болған жер... Міне, осыншама қоныс иесі, ордалы қазақ есесі қайтып, еншісі түгелденген соң, төрт тараппен тегіс бейбіт отыр. Кеше өткен доңыз жылы ( 1599 жыл ) Русияға осымен үшінші мәрте келіп қайтқан елші Құл-Мұхамед бектің айтуы солай. Ал шерік жайына келсек... нақты, кесіп айту қиын. Әйтсе де түп көтеріле, тас түйін аттанса үш лек ( * бір лек — жүз мың ) әскер шығаруға тиіс. Одан көбірек болуы да... Әміршінің өзі еркін шешіліп отырған соң, қарауындағы халық та тартынбады. Әдепкі рәсімді бір сәт ұмытып, көңілдегі сұрақтарын түгел шығарған. Бірінен-бірі асыра сөйлеп, жауапқа жол қалдырмаған. Шындығында, сауалдардың көбіне жауап табу да мүмкін емес еді. Таққа неге сол отырмаған?
Қашанғы сұрай берсін, дабырласып барып басылды. Осының бәрін жиып қойып, бір-ақ нәрсеге жауап берші, тақсыр ием. Елің — ер екен, жерің кең екен, басың бұғаусыз, аяғың тұсаусыз екен. Ертең біздің берекеміз азып, бірлігіміз кемін көресің. Елімізден жеріп, кебімізден түңілесің. Жоқ, жоқ, тақсыр, қолыңмен жасқама. Ел басқарған азаматтың азабы бар. Алдыңда кешегі, бүгінгіден де ауыр қатқақ жол тұр. Ор мен оппа, тайғақ пен кешу тұр... — Тама бек, сен мені қорқыта берме, — деді жасы құрдас Нұрұзақтың еркіндігін ұнататын Ораз-Мұхамед. Содан соң сал салмағыңды. Әлде айнытқың кеп тұр ма?
Арада аз ба, көп пе уақыт өткен соң, біздің жамандығымызды көріп жаның кейіген күні, ақ патшаның құрығы қыл мойыннан қысқан күні, аумалы-төкпелі кезең туса, ай тұтылып, бұлт ауса, күн тұтылып, сел жауса... ел басына сондай бір заман оралса... ата-бабамның қаны тамбаған жерде аяқ тұсалып, ажырғы киіп өксімейін деп, жер шеті, жау беті, ешкім ұстап та тұра алмайды, қуып та жете алмайды, бізді тастап, туған еліңе ат басын бұрмайсың ба? Шыбын ызыңы естілердей өлі тыныштық орнады. Тіпті Қадырғали бектің өзі әміршіге қауіптене қараған. Бірақ Ораз-Мұхамед ашу шақырмады. Дауыс та көтермеген. Қинала сөйлесе де, әуезінде реніш, кейіс ізі жоқ. Қытай мен Қырым, Орыс пен Ұрымның арасында менің ата-бабамның қаны төгілмеген жер бар ма екен, сірә. Сол қасиетті қоныстардың ешқайсысын жат көрмеймін. Хан қашса — халық орнында қалмақ. Мен тәңірінің сыбағасын тәрік етсем — өкінер, өкпелер жөндерің жоқ. Асы аяғына лайық құйылмағаны. Бірақ игі жақсылар, елден үлкен ешкім жоқ. Русия босағасын аттағалы елім деп танығаным — сендер. Енді, құдай қаласа, Хан-Керменді жерім деп танымақпын.
Тапқан мен емес — тәңірі. Жарлық шашқан — ақ патша емес, хақ тағала. Жазмыш осы екен. Қазақ топырағынан жаралып ем. Орыс топырағында өркен жайдым. Хан-Кермен топырағына тұқым болып себілуге жазсын. Ағайын-туған алыста. Өз қамымен, өз қызық, қайғысымен. Менде аяулы ана жоқ, әспетті жар, әлпешті бала жоқ. Қарауымдағы халықтың қамынан бөтен тілеу болуға тиіс емес. Қуаныш пен қызықты бірге кешермін, қайғы мен қатерді бірге көрермін. Алыстағы елден жерігенім емес, жақындағы елмен жарасқаным. Жұрт тегіс түнере төмен қарап отырып қалған. Қошемет айтуға, мақұлдап қостап, ризашылық білдіруге ешкімнің батылы бармағандай. Ауыр тыныштықты Ораз-Мұхамедтің өзі бұзды. Ойын-сауықтарың қайда, әнші, күйші, бишілерің қайда? Батыр тұрған жерде балуан туушы еді, жігіттер неге белдеспейді?! Жолдың қалған бөлігі ат үстіндегі ойын, ерудегі сауық, қоналқадағы кеңеспен өтті. Астана шаһарға жақындаған сайын жүріс азайып, аял көбейген. Жаңа әміршіні жақсылап қарсылау қамындағы, аттарын қан сорпа қылып ілгерінді-кейінді жүйткіген шапқыншылар бас көтерер жұртты тегіс аяғынан тұрғызған.
Ақыры, жарты әлемнің тетігін тұтқан биік мұнаралы Мәскеуді артта қалдырған сегіз күндік сапардан соң, кеудесі көтеріліп, еңсесі жазылған Ораз-Мұхамед көше-көше жұрт жиналған, алаулата от жағылған, зұрна тартылып, даңғыра қағылып, шың соғылған ың-жың, у-ду үстінде алтын айлы Хан-Керменге келіп түсті. Тарихтың мың сегізінші, тышқан жылы, шәууәл айының жиырмасы ( 1600 жыл, 4 мамыр ), бейсенбіден жұмаға қараған қоңыржай, тымық кеш еді. II тарау ӘМІР-ӘЛ-МҮСІЛІМ ОРАЗ-МҰХАМЕД ХАН — Алла-а-һу акба-ар!.. Алла-а -һу акба-ар!.. Аумақты да айбарлы көне мешіттің тас қабырғалары күңіреніп кетті. Әрқайсысын бір кісі әрең көтерердей, ірі, ақ сұр кесектерден дөңгелете қиюластырып қаланған, көкке мойын созған, алтын айлы биік мұнара басындағы мүпти — ақ торғын шапан, ақ жібек сәлделі, ақ сақалды аппақ қарт — бүкіл Хан-Кермен жұрты пайғамбардың ұрпағы танып, әулие санайтын Бөлек сейіт — тәңірі досы Мұстафаның көзі емес, нақ өзі сияқты. Әлденендей қоңыр дірілі бар әуезді, зор дауыс Қасым хан салдырған ақ мешіттің емес, Ибрахим Халиль қалаған қағбаның өз қабырғасынан шығып жатқандай.
Бүгінгідей мерекелі, салтанатты күні сәләтка ( * ғибадатқа ) енген, қымбат шапан, жасыл сәлделі діндар мұсылман атаулы құлақтан шымырлай кіріп, сүйек балқытқан әуезді үннен соң, тәкбірде тұрған беттері етпеттей жығылуға шақ калған. Көбінің көңілі босады, құдай жолына қалтықсыз берілген біраз қарт үнсіз, егіле жылаған. Намаз шартын ұстаған кез келген мұсылманның аузындағы, намаз шартын сақтамаған жұрт та күніне әлденеше мәрте естіп жүрген жалғыз-ақ ауыз сөзді жай ғана қайталап, сәләт-әз-зухрға ( * сәске намазы ) тұрған бек пен батыр, бай мен мырза, молда мен хафиз — Хан-Керменнің игі жақсыларынан саналатын тоқсан адамды ғана емес, ақ мешіттің ғайри дүниеден биік тас дуал арқылы бөлінген, тықыр көк шөпті кең алаңында, таңдаулылар тобын ортада қалдырып, төрткілдене, әлденеше қатар тізбек құрған, енді көпшілігі намазлықтарын, бірқаншасы шапандарын жайып тастап, құбылаға қарап мүлгіп тұрған көп халықты, тіпті андыз аламаны, алпауыт бегі бар, өз алдына топ құраған, қалған қауымға таңырқай, бақылай қараған ақ патша өкілдерін — барлық жұртты иітіп, еркін баурап алған Бөлек сейіт, соза мақамдаған қалыпты әуенмен « Фатиқаға » кіріскен.
Ел ағаларының алдыңғы қатарындағы Ораз-Мұхамед кенет өзін Созақта, хан мешітінде тұрғандай сезінді. Ал мұнара басындағы қарт — уағызға кіріссе болды, Бұхара-и шәрифпен татулық жайын ғана айтатын, қазір жаны жаннатта тыныстап жатқан марқұм Тәуекел-бахадұр-ханнан зәресі ұша қорқатын шайх-ул-ислам емес, баяғы... баяғы Ескердегі Жамалиддин хазірет тәрізді көрінген. Дәл осы қазір ана тұрған андыз аламандар ұран сала ұмтылып, мұнара баспалдағынан таласа кіріп, бірінен-бірі озуға тырысып тарпылдай жоғары өрлеп, биікке шыққан бетте ай-шайға қарамай, ақ сәлделі басты қызыл қанға бояп, қақ айыра шабардай. Шәйіт. Ал күнә... күнәсі сайыпқыран сұлтан, Қазақ Ордасының ханзадасы, ұлұғ мәртебелі тақсырдың мойнында. Ораз-Мұхамед қасиетті аят сөздерінен жаңыла жаздап, әрең оңалды. Тар күнде, тарыққан шақта, қағынан жеріген құландай, хаққа сырт беріп еді, елі кенелген, өзі оңалған құт жылы ата дәстүрін қайта тапқан. Ал қазір Хан-Керменде онсыз тіршілік ету мүмкін емесін кәміл түйсінді. Әйтсе де сырт көзге алдамшы перде емес, адал өжданы.
Көпшіліктен сәл кешеуілдей жаздап, сәждаға жығылған кезде, басына ақ сұр маржаннан әсем ай, ортасы шарбақты алты құйрық жұлдыз кестеленген кілемше намазлықтан тәңірі тағаланың, қасиетті Жер-Ана, Су-Ананың бар мейірі шапақ атып жатқандай көрінген, ою-өрнекті, хош иісті жасыл масатыдан маңдайға, қос алақанға тараған жылу тұла бойына сергек сезім, тың күш құйған. Екінші рәкәтты буыны босамай, ерімей, елтімей, жіті атқарды. Құтпаны да салиқалы қалыпта тыңдаған. Хазіреттің уағызында Алла есімі, рәсул ныспысынан соң ақ патшаның аты аталып еді. Орманда орыс, тауда томан ( * дағыстан жұрты ), қырда шеркес, ойда естек, суда лапқа ( * фин, карел жұрты ) — дүниенің төрт бұрышын ғаділдікпен билеген хан. Машрықтан мағрыпқа дейін барша мемлекеттерді алып, дұшпандарына зәбір таптырған хан. Неміс пенен сібітті, қырым менен ылақты жапырақтай тітіреткен хан. Ұрым мен Мажарға, Ғирақ пен Ғажамға елші жіберіп, Үнді мен Қытайға керуен тарттырған хан. Ел-жұртына жар болып, шаһар Мәскеуде алтынды таққа мінген хан... Уағыз тыңдаушы жұрт мұндай құдыретті, мұншама ақыл, парасат иесі ақ патшаның құлдығында күн кешкен пендеде арман болмас деуге шақ қалды.
Алайда құтпа оқыған ғұлама мұнымен де тоқтамап еді. Жыласа, жүз жаса, аты жақсы Барыс хан! » — деп әрең қайырған. Осыдан соң ғана Ораз-Мұхамедке кезек келді. Ата-тегін, асыл затын айтқан. Ақ патшаға қадірін, Орыс еліне сіңірген еңбегін айтқан. Ерлігіне таңырқап, ақыл-парасатына ризашылық білдірген. Жаңа, Барыс патшаны мадақтаған тұста үніне сәл-пәл жарықшақ кірген, даусы қарлығуға айналған сияқты еді. Ораз-Мұхамед жайын көтеріңкі әуенмен, әйтсе де біршама тұтқыр бастаған. Сәлден соң сөз түйдегімен ағытылып, елу-алпыс жыл бойы құтпа оқыған машықты әуез өз қалыбын тапты. Дәстүрлі мадақ тұсында мана, фатиха кезіндегідей қоңыр күңгірге ауысты. Затынды көре, ғаділіңді көре, фиғылыңды, хайырыңды көре төбемізге тұтамыз. Жүмлә Кермен халқы сені хан көтермек! Бағың күннен-күнге зияда болсын. Дәулетің шайқалмасын. Дағуа-тынышың бұзылмасын. Түн кетіп, таң атсын. Бұлт кетіп, күн шықсын. Қыс кетіп, жаз шықсын. Жақсылыққа жоралғы, кеңшілікке кепіл көре, төбемізге тұтамыз, хан көтереміз! Тәңірі әуелден саған биік туыс берді. Атаң мінген алтын тахты нәсіп қылды. Кім саған құллық қылып, қызмет етсе, ғазаты асар.
Кім сенің білігіңді танып, көңілінде тұтса дәулеті тасар. Парасатыңды біліп саясатыңмен жүрсе пайғамбар үмбетіне кім зәбір жасар. Тәуба де, халайық. Тәуба! Ескендірдей мәрт, Наушаруандай ғаділ, Сүлеймендей дана Ораз-Мұхамед сұлтан хан көтерілмек! Бодан жұртын ғаділлікпен сұрағай! Жетімдерге рақым қылып, шығайларды тойдырғай! Жаяу — атты, жалаңаш — тонды болғай! Қыс бойы, жаз бойы, ай бойы, жыл бойы хазинада бар малын хақ жолына жұмсағай! Уа, халайық! Ғаділет келді, зұлмат кетті. Әумин!. Мүлги елбіреп, мерей мен мейір арасында үнсіз тынған мың сан халық күңірене дауыс қосқан: — Әумин!.. Мұнара басындағы, омырауын жел кернеген, екі қолын хаққа созған ақ сақалды қарт жаңғырықтың ақырын күтпеді. Қайтадан дұғаға кіріскен. Ораз-Мұхамедке екі рәкәт намаз екі жылға созылғандай көрінді. Хазіреттің даусын естіген жоқ. Салқын, сирек, бірақ аса қатты соққан жүрегінің дүрсілінен үнін асыруға тырысып, күбірлей оқыған аятымен тәңірісіне, ата-бабасының рухына тәжім етіп, өзіне күш берген.
Алтынды ақ киіздіц төрт бұрышына еңкейе құлдық ұрған төрт қарашы — шырын бегі Есеней, арғын бегі Шәш, маңғыт бегі Саманай, қыпшақ бегі Төбей — барып тұрған соң, бір жағынан жаңа ғана мұнарадан түсіп, пендешілік кейпін тапқан Бөлек сейіт, екінші жағынан пайғамбардың қаусаған, қалт-құлт тағы бір ұрпағы қолтықтаған Ораз-Мұхамед Алла есімімен оң аяғынан аттап ақ киіздің қақ ортасына, күншығысқа бет бере, малдас құрып отырды. Сол сәтінде-ақ қарашы бектер ақ киізді төрт бұрышынан алып, Ораз-Мұхамедті жерден көтерген. Көне мешіт, биік дуал, ала шабыр бұлтты көк аспан күңірене жаңғырығып кетті. Жаса! Жаса!.. Ақ киіз қайтадан жерге түскенде, Ораз-Мұхамедтің үстіне алтын, күміс ақшалар жаңбырдай жауды. Жаңа ханды жақынырақ жерден көрмек болып, жапырлай ұмтылған халық үстіне де шашу шашылған. Алтын Орданың бедері қашып, таңбасы өшуге айналған сары манаттары. Бағдат пен Мысырдың күнге шағылған қызыл динары мен ақ дәрхамы. Бұқар мен Қазанның, Қырым мен түріктің әр түрлі кейіп, әр түрлі суретті, ескілі, жаңа кебектері. Бірақ ең көбі — орыстың жұқалтаң, сопақша күміс теңгелері.
Хан көтеру салтанатында ең құрметті орынға енген тоқсан кісі — бек пен мырза, бай мен бағлан — ылғи қалталылар, арнайы әкелген алтынды күмісті ақшаларын қасындағы серіктеріне көрсете, мақтаныш пен масаттық үстінде құлаштай, құлаштай лақтырысқан. Ханды көруге ( сәті түссе, хан аяғының астында шашылып жатқан теңгелерді жинауға ) ұмтылған жұрт кері жапырылды. Күнкөріс қамынан артық не бар. Ақ киіздің үстіне, жаңа ғана көтерілген ханның төңірегіне шашылған теңгелер де жинаусыз қалмайды. Жаңағы жомарт тоқсан жер таяна тиын теруге кіріседі. Тәбәрік. Хан шашуынан тиген теңге бақыт, байлық әкелуге тиіс. Абыр-сабыр, жаппай қарбалас үстінде қалыпты мінезінен танбаған төрт бек сол тұрған жерінде Ораз-Мұхамедтің сырт киімін түгел шешіп алды. Алдын ала келісім бойынша, таласпай бөліскен. Өздерінен артылған кәзекей, көйлек деген тәрізді ұсақ-түйек киімді кейінгілерге берді. Төменгі лыпасымен ғана қалған, арықша, бірақ қу сүйек те, тарамыс та емес, бұлшық еттері білеу-білеу, сұңғақ, сымбатты сұлтан ( әлі де сұлтан ) бастан-аяқ жаңадан киіндірілді.
Ең соңында үстіне — екі өңіріне ширатпа алтын ою төгіліп, арқасына орақ ай мен алты бұрышты жұлдыз өрнектелген асыл шапан жабылды, басына ақ маржан зер төгілген алтынды айыр қалпақ кигізілді. Ежелгі рәсім жаңа ғана толық баян тапты. Жас әмірші жаңа ғана күшіне енді. Бар билік қолына тиген әмір-әл-мүсілім Ораз-Мұхамед хан осы сәттен бастап, әлгінде ғана кекірейіп тұрған қарашы бектердің кез келгенін ақырып қалып, аруаққа айналдыра алады, қошеметші жақсылардың бесеу-алтауын дәл осы арадан зынданға жөнелтіп, калған жұртты қамшы астында тым-тырақай қуғызам десе ерікті. Жері шектеулі, елі шағын болғанымен, Ораз-Мұхамедтің билігі Қырым ханынан да, Казақ ханынан да жоғары дерлік. Қырым ханының қарауындағы әрбір мырза — үлкен әмірші түрік сұлтанының есебінде, ал Хан-Кермендегі мұсылман қауымы Ораз-Мұхамедтің жеке меншігіне берілген — орысша холоп, қазақ, ноғай түрікше — құл, бәрі құл, ханның құлы.
Қазақ Ордасында хан билігін адуын сұлтандар, беделді бектер тежеп отырар еді, кейде тіпті еркімен жүргізіп, ебімен басқарар еді, қайткенде де хан қарашы жұртпен санасатын: басын шауып алуы мүмкін, тағын тартып алуы мүмкін, малын барымталап әкетуі мүмкін, бүкіл ел-жұрты түп көтеріле көшіп, ақ орданы айдалада қалдыруы мүмкін. Ал Хан-Кермен ханы ақ патшаға ғана есеп береді. Сондықтан да күшті. Әрине, ақ патша орнынан алып тастағанға дейін немесе басқа бір амалын тауып, көзден тасалағанға дейін. Ал билік басында отырған кезде, тіпті осы қазір, не істесе де, қалай құбылам десе де ерікті. Әрине, Ораз-Мұхамед ақырған да, бақырған да, шақырған да жоқ. Жаңа ғана өзі хан көтерілген, әлі де аяғының астында жатқан ақ киізді өткір қанжармен тілгілей кесіп жатқан төрт бекке таңырқағандай, кезекпе-кезек, мағынасыз қараған. Жаңа шүперекке таласқан тоқсан жақсы елбірей қызарып, сұрлана, толқына келіп, тәбәрік алып жатыр. Қолдарына ақ киіздің бір жапырағы тигенде рәсул Алланың өзінің шарапатына жеткендей, өңі кіріп, ыржия күліп, ризашылықпен алғыс, тілек айтысады. Бәріне де жетті. Ең соңында терліктей ғана қалып еді.
Бар билігін сезінгенімен, бұдан ары не істерін білмей, дағдарған Ораз-Мұхамедтің табанымен басып тұрған жері. Әміршіден рұқсат алған соң ( « Атаңыз ақ киіз алқады, ендігі тірек — анаңыз қара жер, аңдап басыңыз, хан ием », — деген Есеней ) таңдаулы төрт бек оны теңдей бөлісіп өздері алды. Мана ұстаған бұрыштарын тағы кесіп алған екен, бірі үшкіл, бірі төрткіл — екі жапырақ киізді маңдайларына, еріндеріне тигізіп, күбірлеп тәуба айтысты да, қойындарына тықты. Тағы да жаппай қошемет, жақсы тілектер үстінде Ораз-Мұхамед алдына тартылған, кекілі үкіленіп, жал-құйрығы сүзілген, жақұт орнатылған үйрекбас, алтын қасты құранды қырым ер, күміс үзеңгі, зер тоқым, оқалы, шашақты өмілдірік, құйысқан — ханға лайық қымбат тұрманды ақ боз арғымаққа мінді. Ханы атты, қарашысы жаяу, даңғыра қағылып, шың соғылған, зұрна ойналған, қошемет сөздер айтылған абыр-дабыр, ың-жың, у-ду үстінде, барлық халық шұбыра шуласып, ақ мешіттің кең ауласынан сыртқа төгілген. Жаңа көтерілген әміршілерінің соңынан топтала шұбырған қалың нөпір Хан-Сарайға қарай беттеді. Манадан бергі қуанышта бектер мен бай, мырзалар шашу шашса, енді кезек ханға келген.
Хан қазынасынан арнайы шығарылған ақшаны аузы бүрмелі, тырсиған кенеп қалталарға салып алған төрт кісі екі жүз қадамдай ғана жерде тұрған, төңіректегі, тұғыры тас, екі, үш қабат ағаш үйлердің бәрінен еңсесі биік, ақ тасты Сарайға жеткенше ауық-ауық жұрт үстіне теңге шашумен болды. Ақ патшаның жарлығымен сайланса да ата дәстүрімен хан көтерілген, мойнындағы міндетін енді ғана толық аңдаған, өзін кембағал, кемшін, таптаурын жұртқа панасын сезінген Ораз-Мұхамед ақырын аяңдаған азғана жол үстінде артына әлденеше мәрте бұрылып қарады. Тегіс мәре-сәре. Теңдікке қолдары жаңа жеткендей. Енді аспан ашық, ауа тымық болатындай. Бәрінің басы байлыққа кенеліп, бар үйге береке кіретіндей. Жаңа заман, нұрлы заман орнайтындай. Аспан — бұлттан, ауа — ызғардан арылмасын, бар басқа байлық қонып, бар үйге береке енбесін, ештеңе өзгермесін, ал заман... заман жайы күмән екенін бұлдыр сезінеді. Әйтсе де бұкара жұртын жарылқауға бекінді. Қолдан келмес іс емес. Қолдан келмесі — өз жайы ғана. Тас сарайдың түбіне жеткенде ат басын бұрып, артындағы халқына төңірегін шола, басынан аса караған. Арты әлі де тиын іздеп жүр екен.
Алғы топта жайнай киінген игі жақсылар мен жыртық шапан қайыршы, қу таяқты дәруіштер араласып кетіпті. Не айтса да жалған көрінердей. Ақыры, тамағын кенеп, екі ауыз сөзді әрең шығарды. Манағыдан басылып қалған, үнсіз топқа саралай қарап, аз бөгелді де, көкейдегі сөзін айтты: — Уа, халқым! Дәм-тұзыңды ақтауға тырысам! Үш қақпалы, үстіне ақ тастан қашалған үлкен доп орнатылған тас бағаналармен шектелген биік дарбазаның ортаңғы, қос жармалы кең есігі сыкырлай ашылып еді. Ораз-Мұхамед әрең кірді. Аула қаңырап тұр. Мешіттегі сияқты ақ сұр тастан қаланған үш қабат биік сарай суық рең танытады. Мамырлы жаз емес, күн — шеңберінің шегіне жеткен түс емес, суық күз, көлеңкелі кеш. Аула иен. Сарай иен. Алдынан ешкім де жүгіріп шықпады. Шын пейілімен қуанар, еркелеп мойнына асылар, тәңірге тәуба айтар жақындарынан ешкім жоқ. Неге керек осының бәрі? Не үшін, кім үшін?.. Ораз-Мұхамед бойын тез жиды. Аула толы халық. Қызметшілер, нөкерлер. Төңірегі толы туыс. Қарашы қауым. Бірі боз арғымақтың сулығына жармасты, бірі өзінің қолтығынан алды.
Табанын жерге әрең тигізіп, сүйемелдеп түсірді. Тек атқа мініп, түсерде ғана емес, бар тірлікте сүйеніш. Алты құйрықты, сегіз құйрықты жұлдыздар, үшкіл, төрткіл таңбалар өрнектеліп, көк нілмен боялған есіктер айқара ашылды, терезелері күн көзімен құбыла ойнаған қызыл ала, көк ала өрнекті шыны, қабырғалары түгіне шіркей шырмалар бұқары кілем, едені көз қарықтырар әсем оюлы текемет, қабат-қабат шәйі көрпе, торғын жастықты, ұядай ұлпа, бейіштей сәнді бөлмелер өз төріне бастады. Алда — ұлы мейрам, ұлан-асыр мереке. Екі аптаға созылмақ ойын мен той. Той сәнмен, салтанатпен басталады. Ет таудай үйіледі, тұздық көлдей ағады. Қымыз бен шарап судай сапырылады. Бірақ той жұрттың бәріне жетпейді. Сарай төңірегіндегі жақсылар ғана жарылқанбақ. Ал ойын жалпы жұртқа арналады. Бәйге, әр түрлі ат ойындары, сайыс пен күрес. Тамаққа кенелмеген жұрт қызыққа кенеледі. Ханның кең пейілін таниды. Ораз-Мұхамед құрғақ пейілмен ғана шектелмеуге тырысқан. Қолынан келген, мүмкін болған жақсылығын жасап бақты. Хан қапасындағы тұтқындардың бәріне бостандық берді.
Бір апта бойы күн сайын Хан-Керменнің қақ ортасындағы базарға арнайы өкіл жіберіп, жетпіске жуық жәсір мен құл сатқызып алды. Тегіс бостан етілген. Қарашы бектердің айтуынша, дәл осы күндері айрықша көбейіп кеткен, шартараптағы ауыл, деревнялардан орталық шаһарға құйылған тіленшілерге, кемтар, кембағал жандарға қайыр үлестіртті. Ең соңында, жалпы жұртқа ортақ ойын-сауықтар басталар күні жар шашқызып, бүкіл Хан-Кермен уәлаятының халқын екі жылға көпшірден, шүлен мен қаланнан — алым-салық атаулыдан тегіс босататынын хабарлады. Бірақ мейірленбеген, менменсімеген. Көп дақпырттың ішінде көңілге жаққаны — бір-ақ ауыз сөз еді. Мақтау емес, баға. Өзінен бұрынғы хандардың ешқайсысына ұқсамайтын көрінеді. Жақсы ма, жаман ба — бәрібір. Миланды. Ұқсамауға тырысатыны рас. Бірақ әзірге ұқсамас іс жасамағаны тағы рас. Ал хайыр, кеңшілік жайы… Ораз-Мұхамед өзін-өзі алдай алмады. Хан қазынасын түгел үлестірсе де кедей-кепшік, кембағал жұртты жарылқап түгеспейді. Жиырма-отыз адамды зынданнан шығарсаң — зұлымдықты жойғаның емес, жетпіс-сексен адамды құлдықтан құтқарсаң — қалған қауымға азаттық әпергенің емес. Екі жыл салық төлемегеннен ешкім де байымайды. Айналып келіп бар дүние өзінің әуелгі қалпына түспек.
Көктегі тәңірінің қарғысы ма, жердегі патшаның жарғысы ма — тек осы арасы ғана күмән. Дарияға түскен сал қалай ақса да теңізден шығады. Бірақ Ораз-Мұхамед ағынға қарсы ескек ұруға бекінген-ді. Бастауына жетпек, астауына тас атпақ емес. Қайнаған тұманың қисапсыз көзін кім бітеп тауысады. Тіршілік күнін ұзартпақ. Теңізге тартпас таса қойнау таппақ. Қалай? Қайтіп? Шешімін келер күндер үлесіне қалдырды: Мүлде жаңа жағдайда күн кешіп жатқан жаңа жұртын тануы керек еді. III тарау КӨНЕ МҰНАРА Той тарқап, сауық бітіп, өз мойнындағы жүкті толық сезінген алғашқы күн еді. Түнде, алтын жалатқан үш мойын, бұрама қола шамдал жарығында, өзі хан көтерілген соң, қарашы бек, бай мен мырза атаулы — бірі дорбалап алтын төгіп, бірі үйірімен жылқы атап, енді бірі асыл қынды алдаспан, құндағы зерлі мушкет сыйлап, рәсімді тарту-таралғы байласып жатқанда Қадырғали бек ұсынған, мұқабасы асыл тыссыз, таңбасы алтын аптаусыз, бірақ жылтыр сары неміс қағазына насһтаалик үлгісімен аса көркем жазылған, бұзау терісімен қапталған қалың-қалың төрт кітаптың бірін — « Тарих-и Хан-Керменді » оқып еді. Таң атқанша отырған.
Ораз-Мұхамед ақ сандал тақтан атып тұрып, құран ұстағандай құрметпен қабыл алған. Бір адамның емес, бір халықтың байлығы екен. Кезекпе-кезек ақтарыстырып, бірін ұстаса, екіншісін қимай, ақыры, ең соңынан, осы өзі келіп түскен Хан-Кермен тарихынан бастаған. Түңілер де, сүйінер де іс көп болыпты. Ер де, ез де, мәрт те, нәмәрт та өткен. Бірақ ақыр түбі адамшылық жеңеріне сенім бар. Ораз-Мұхамед өткенді көзге тұтып, оймен шолу үстінде қажыған жоқ, қайраттанды, езілген жоқ, сергіді. Сәләт-әс-субхтан ( * таң намазы ) соң аз-маз көз шырымын алды. Азанғы асын да тез ішті. Ер-тұрманы жарқ-жұрқ еткен торы жорғасын тайпалтып ( ақсүйек төре қырық қадамнан артық жерге жаяу жүрмес болар ), атын сайлап үлгермеген ( сол үшін есік ағасы Досақай хажибтен сөгіс естіген ) жиырма шақты жасауылын соңынан жаяу шұбыртып, аулақтан қарағанда еңселене, биіктен түскен Ақ мешіттің жасыл қақпасына жетіп, аттан түсті.
Алдынан жамырай шыкқан, тәңірі тағаланың бел балалары — ақ сәлделі молда, хафиздермен қол алысып амандасты, қынама көк шапанды мүридтерге бас изеп ықылас білдірді, содан соң мешіт ауласында, бір жақ бүйірге тірей салынған ескі тас үйдің екінші қабатында, тар хұжрада тұратын мүпти хазірет — бүкіл Хан-Кермен қауымының пірі Бөлек сейітке арнайы кіріп, сәлем беріп, етегін ұстады. Алқау сөз, алғыс батадан соң, алдағы күндерде кеңінен отырып әңгімелеспегін, ал қазір өзі хан көтерілген көне мешіттің биік мұнарасына шықпағын айтқан. Астана байтағын көрмек. Тәңіріге бір табан жақын жерден өткенге ой жүгіртіп, келешектен тілеу тілемек. Кешегі, салтанат кезінде бар даусынан ғана емес, бар қауқарынан да айрылғандай жүдеп, жуасып қалған Бөлек сейіт аппақ қас астындағы, қарашығының нұры тайып, аласы сарғайған қоңыр көздерін Ораз-Мұхамедке қадап қарап, сынағандай, барлағандай, сәл бөгелді де, сақалын салалай бере бас изеді. Шейх-Ғалидан ғайри ханларның һәммәсі сәләт-ол-мағрибны шунда уқымыш... « Шах-Әлиден басқа хандардың барлығы ақшам намазын осында оқыған... » Бұл не деген сөз? Сонда хан атаулы күн сайып кешке мұнараға шығып отырған ба? Мәнсіз, қисынсыз.
Әлде... Шах-Әли — дінсіз дегені ме. Көне мұнарасы ғана қалған, қаусаған хан мешітін қайта көтерген сол емес пе... Мұнараға көтерілер баспалдақ үңірейе қарауытып тұр. Салқын сыз бар. Дірілдеген арық қолына шытырлай жанған тас шамдал ұстаған мәзін қоса кірмек еді, Ораз-Мұхамед ықылас, ризашылығын білдіріп, әрең тоқтатты. Ешкім соңынан ермеуін, ешкім мазаламауын қатты тапсырған. Жартастағы қасқыр апанының аузына төнген әуесқой топтай, жапырлап тұрған ақ сәлделілер қауымынан тезірек алыстағысы, фәни дүниеден біржола аулақтағысы келгендей, ішке аттаған бетінде, тұтқа орнына салбыраған қайыс байланған, қиюы қашқан қу тақтай есікті тарс жапты. Бірден-ақ көзге түрткісіз қараңғылық орнаған. Тек сол жақ бүйірде, жоғарыдан бозамық сәуле білінеді. Ораз-Мұхамед қабырға сипамастан, оң аяғын көтеріп, баспалдақ іздеді. Тас баспалдақ биік екен. Бір аттап, екіншісіне көтерілді. Сосын үшінші... Маңдайы тасқа тірелген. Иә. Баспалдақ бұрама. Солдан оңға ширатыла өрлеп, жоғары көтеріледі. Тура жолын жаңа тапқан Ораз-Мұхамед екі қолын екі жаққа созып еді. Қарымы жайылмастан, тіпті шынтағы жазылмастан қабырғаға тиген. Кенет қиюы әрең білінетін, теп-тегіс қабырғадан жылы леп шалқығандай көрінді.
Неше ұрпақтың, мың сан жанның тірлігіне куә көне мұнара әлде шерлі, мұңды, әлде қаралы, зарлы, бәлкім тіпті, қуаныш, мейірлі — әйтеуір, қадым заманнан сақталған, алда тағы қаншама ықылым жасамақ ғажайып жыр толғайтындай. Өткен, өшкен өмір сырын ашатындай. Мұнараның қалыңдығы жарты құлаш тас қабырғасынан жарықшақ етіп қалдырған тар терезе бар екен. Көңілмен шамалап келе жатқан көтерме баспалдақ іші енді анық көрінді. Табан да, төбе де, екі қаптал да шебер қиюласқан кесек сұр тас. Кісі бойы, тар қуыс. Ораз-Мұхамед қарқылдап күле жаздап, әрең іркілді. Нөкерлері атқа әзер көтеріп мінгізетін Шах-Әли мына биік баспалдақтармен жүре ала ма. Мүмкін, мұнараға да көтеріп шығарар. Жоқ. Ат белі майысар арам денені балуан жігітгің өзі арқалай алмаса керек. Арқалар, бірақ мына тар куыстың бір жеріне кептеліп қалады ғой… Қарияның айтқаны жұмбақ емес, әдепкі, қарабайыр хабар екен. Әрбір жарты орам сайын жаңа саңылауы бар, ала көбең тас қуыстан тезірек құтылғысы келгендей, жіті аттаған. Баспалдақтар түгесілер емес. Әлде төрт айналды, әлде бес айналды. Әйтеуір, мұнара басына шыққанда жер-дүниенің төбесіне көтерілгендей сезінді.
Қарсы беттен жарқ етіп кеудеге ұрған, айдыны кең, ағысы баяу, ақ сұр Ака-дария бүкіл Хан-Керменді қоңыр самалмен желпіп тұрғандай. Қарсы жаға қала тұрған биік қабақтан мүлде өзгеше — су жиегі ақ қайраң, жатаған, жайпақ жар үсті көз көрімге дейін созылған жасыл жазық. Арғы бетінде, иірімсіз, белес-бұдырсыз қалың орман көгере қарауытады. Дарияның ені еркін садақ тартысардай мөлшерде — бес жүз кадам шамасы. Баяу ағыс алымды атқа бөгесін емес, арлы-берлі жүзіп өте беруге болады. Тіпті, ат салудың қажеті жоқ, үлкенді-кішілі қайық, кеменің неше атасы бар. Бәрі оңай. Тек киіз үй табу қиын. Бұл жақтағы жұрт мүлде отырықшыланған. Жасы үлкен ақсақалдардың өзінің ішінде киіз үйді көргені сирек екен. Бірақ қазы-қартадан жерімеген, қымыз ішуді ұмыта қоймаған. Ораз-Мұхамед иіліп аққан Ака-дарияның ылдиына — шығысқа көз түкті. Шаһар шегінен тысқары, шағын, жыланшық өзен оймыштаған ойпаңнан арыдағы биік белес басы — қақ ортада мойны сорайған ағаш мешіті бар, ретсіз салынған, табаны ақ тасты, өңшең қарағай қима — ескі бәсте — қалашық алғаш орнаған ескі жұрт осы болды.
Одан ары, тұмсықта, өзенге еміне төнген екінші белес, әрине, Ұлан тау. Қадырғали бек осында тұрады. Ұлан-тау да, Ескі бәсте де хан иелігі. Хан иелігі... Хан-Кермен уәлаятына тиесілі қоныс түгелдей дерлік ханға тәуелді. Тәуелсізі — терістік-шығыстағы, қаламен жапсарлас, өз қорғаны, өз құдығы, өз шіркеуі бар « Пушкарская слобода ». Мылтықшы андыз әскер, топшы, туфаншы шеберлер тұрады. Қару-жарақ, оқ-дәрі қоймасы да сонда. Ал шаһардың терістік бөлігі « Ямская слобода » — ақ патшаның бұйрық, жарлықтарын одан ары асырушы шабармандар, өкіметтің барыс-келіс, қатынас жолдарын қамтамасыз етуші жәмшіктер махалласы. Староста аталатын өз әміршісі бар. Бұл жерде айтқанды тыңдамайды, сұрағанын алады, Мәскеудегі дуанға тікелей бағынышты. Дарияның аяғы « татарлар » жұрты болса, басы — орыс қонысы, қаланың екі қабат қарағай қима, қатар-қатар салынған бірнеше шіркеулі бүкіл терістік-батыс бөлігі ақ патшаның арнайы сайлаған воеводасының билігінде. Ал воевода ханға қарайтын. Ханға қарайды деп саналатын.
Осы аталған екі-үш жұрт болмаса, бүкіл Хан-Кермен патшалығы — дарияның арғы бетіндегі, аумағы бір күндік мол аймақ, батыстағы, әсіресе терістік пен шығысғағы жапырлап отырған ауылдар мен деревнялар — Алланың үмбеті ғана емес, Айсаға сыйынған жұрт та тегіс Ораз-Мұхамедтің дәргейінде. Ойласаң ақылға сыймастай, бірақ ақиқат шындық. Діні, тілі бөлек әр түрлі тайпа ұлдары бір патшалықта, бір қалада тұрады. Бес, он адам емес, қаншама халық. Көшеде кезедеседі. Базарда жүздеседі. Дос, тамыр, аралас-кұралас ағайындар қаншама. Сырғағының өзі сырдесте сияқты. Түрі, түсі бөлек көршісін жат санаса да жау санамайды. Ақыр түбі қайдан шықпақ — күңгірт. Ал бастау көзін аңыз емес, тарихтан, Қадырғали бек жазған кітаптан танып ұққан. Бұдан жеті ата бұрын болған жайт. Апаттың алды, бұлғақтың басы. Алтын Орданың ақырсам аспан тітірейді деп отырған астам ханы Ұлұғ-Мұхамед жайқын Еділдегі астана шаһар Сарайдан қуылады. Қуылмайды, арқалығындағы алмас пен зүбаржаттан көз шағылған алтын тағын бағы асқан басқа бір төреге тастап, жан сауғалап қашып шығады. Жалғыз өзі емес. Азамат болып атқа мінген төрт ұлы бар.
Алқауын көрген, енді олардың да басына қатер төнген қарашы бектері, көңілдес мырзалары бар. Әрине, қиындықты бұлармен бірге көрмек, неге болса көнбек әскері бар. Әжептәуір қол. Екі түмен. Бәлкім, одан да көбірек. Қара суық сүйектен өткен ызғарлы күз екен. Барар жері жоқ Ұлүғ-Мұхамед ат басы бұрылып үйренген терістік-батысқа қарай тартады. Қайырылам деп ойламаған. Бар мақсаты — жан сақтау. Ал жан сақтау үшін, жайсаң жазға жету үшін ең алдымен қақаған қыстан аман шығу керек. Мекен-тұрағы, жылы жайы жоқ қашқын хан Мәскеу князінің жеріне енісімен тіршілік қамына кіріседі. Тым құрыса орыстың ашулы аязынан сақтар қалашық сала бастайды. Әрине, ертең өтіп арғы күні хабары ұлы князь — кейін Темный — Суқараңғы атанған Василийге жетеді. Сұраусыз келген мейманды ( « Сұраусыз мейман — татардан да сорақы » дейді орыс ағайындар, ал мынау — жай ғана сұраусыз емес, сол сорақы сұмның өзі ) айдап тастау үшін асығыс жорыққа аттанады. Бірақ... басынан бағы тайып, бар әскерінен айрылып өзі қолға түседі. Ұрыста айрықша ерлік жасаған, бұла князьді өз қолымен бұғаулаған — қашқын ханның үлкен ұлы екен.
Қақаған аязда ойыққа сүңгітіп алып, мұзға аунату, сан етін ойып сары төбетке, қоң етін ойып қоңыр төбетке нәпақа жасау, төрт аяғын төрт атқа байлап, төрт тарапқа жіберу — бір сөзбен айтқанда, естен кетпес ( әрине, өлінің емес, тірінің, естіген жұрттың ) жазаға тартып, жанын жаһаннамға аттандыру қажет деп табады. Кіші ұл бұған керісінше, дәм беріп, дем алғызып, сый-сияпатпен аман-есен еліне қайтаруды тілейді. Әке осы соңғы ұсынысты қабыл көріпті. Тым құрыса құлақ, мұрнын кеспестен, астына ат мінгізіп, үстіне тон жауып, тіпті пәле-қазадан қорғар азғана жасауыл беріп кері қайырады. Кіші ұл мен кіріптар князь анттасып анда болды ма, айқаласып дос болды ма, кім білсін, әйтеуір, сыйластықпен айрылысады. Бар кілтипан осыдан басталыпты. Жоқ, бұдан емес екен. Бұрын. Атамнан атам заманда. Қырғын да, қысас та көп болған. Айрықша есте сақталғаны да осы қырыс істер. Жамандық жан жаралайды да, көңілде таңба қалдырады. Жүз жақсылықты бір жамандық жуып кетері де содан. Әйтпесе қырғиқабақтан тыс ғұмыр кешкен заман да, жарасқан, жаһаттасқан күн де көп екен.
Әуелі қыпшақтың ханы мен орыстың князі қыз алысады. Содан соң қыпшақтың бахадүрі мен орыстың богатырі қылыш алмасады. Кейін ақ ниет, әулие князь Александр Невский мен жарты дүниені жайпаған Бату ханның сүйікті ұлы Сартақ төс түйістіріп достасқан анда болады. Ең ақырында Ордада жазаға ұшырап, жапа шеккен батырлар Орыс елін барып паналауды дәстүрге айналдырады. Із-түссіз кеткен, ертегіге айналған іс емес. Тарихқа тастаған таңбасы, кейінгіге қалдырған ғибраты көп. Жылауы мен зары да, шекері мен балы да бар, үйренері де, жиренері де мол. Әуелде, жан қысылған немесе жақынға жапа тілеген шақта күйеу — қайыннан, жиен — нағашыдан көмек сұрайды. Биліктен айрылғаннан гөрі өз елін шапқызуды артық көреді, мансапқа жету үшін маңайын тегіс отатқанды мақұл санайды. Хан мен князьдің туыстығы артады, татулығы күшейеді, ал қара бұқара бар бақытсыздықты жат жұрттық аламанға телиді, ертең хан — князьді шақыруын тілеп, өз кезегін күтеді. Ол күн де туады. Одан соң қайырылып қайта шабу тағы бар. Аумалы-төкпелі қаншама заман өткен соң араздық, өкпе, жаулық жайына қалады, орыс пен қыпшақ бірігіп жаңа жауға қарсы аттанады.
Сартақпен төс түйістірген Александр алтын мөрлі жарлық алып, шығыстағы жаудан жерін сақтайды, жүрегі шайлықпаған жарақшы алып, батыстағы жаудан елін сақтайды. Өз қонысынан сая таппаған батырлар жаңа жасақ құрады, жатқа айбар, жұртқа қорған болады. Құда болу, анда болу саясат шығар, қылыш алмасу — дәстүр, көршінің туы астынан табылу — көрбалалық шығар, бірақ осының бәрінің түбінде кісілік, пенделік жатыр, адал деңіз, аңғал деңіз, аяр деңіз, жаратылысы ортақ жүректің адамзатқа ғана тән дүрсілі тұр. Бәрі сол тынымсыз, атадан балаға, ұрпақтан-ұрпаққа көшер жұдырыктай жүректің жиырыла серпілген, қалыпты соғысында. Бәрі содан басталған. Яғни, манағы кіші ұлдың өзгеше мінезі — саясат болар, мәрттік болар, астамдық, мүмкін тіпті аярлық болар — қайткенде де адамның адамдық табиғатынан туындапты. Әңгіменің басы емес, ортасы емес, аяғы да емес. Хош. Қеңшілік алған князь өз келесіне оралсын. Орала сала ағайындарымен жағаласып, өзара қыркысқа кіріссін. Бұл кезде қашқын ханның жағдайы күрт жақсарады. Жеңіске сенімі артқан жасақ жаз шыға жаңа жорыққа аттанып, әміршісінің қарымын кеңейтеді. Көп ұзамай қазыналы Қазанды қолға түсіреді.
Құрсауы сөгіліп, қаусап сына бастаған Алтын Орданың бір бүйірінде пайда болған жаңа патшалық Қазан хандығы аталып, біржола іргеленеді. Жаңа жұрттағы жаңа таққа отырар-отырмаста талайсыз кәрі хан дүниеден көшеді. Әке кетісімен-ақ манағы кіші ұл қамалды, қазыналы қаладан қашып шығады. Қашқаны билікке таласар деген қауіппен тетелес інісін өлтіріп жіберген ( кейбіреулердің айтуынша, әкесінің де көзін өзі жойған ) туған аға, бармағы — кеше ғана өз қолынан кеңдік алған анда. Осыдан тура тоғыз жыл бұрын Ордадан безген әкесі сияқты, бұл да жалғыз емес, өзіне тете бауыры бар, өзімен жаһаттас бектері мен мырзалары бар, тағдыры ортақ әскері тағы бар: жарағы сай, жанкешті төрт мың аламан. Жақындарынан жеңіліп, жер соғып отырған, ағайынның азарымен екі көзден айырылған князь өзінің ескі досын құшақ жая қарсы алады. Рухы көтеріліп, күші толысқан князь көп ұзамай өз жауларын тегіс жер жастандырады. Қасым сұлтанның ( манағы кіші ұлдың аты Қасым еді ) қиындықтың қияметін көріп, қанына карайған жауынгер жасағы қашанда алғы лекте, қылыш ұшында шабады.
Ақыры, бойына шақ мақсатына түгел жеткен князь одақтас дос, тәуелді нөкерді біржола жарылқайды: қасас жауы Қазанға қарсы беттен, бақас жауы Рязань мен Муром князьдерінің қақ ортасынан, Ока дарияның жағасы, мешер орманының ішінен кең қоныс кесіп береді. Осы өңірде ежелден ірге тепкен түркі тайпалары мен ертеде орныққан орыс қоныстарының үстіне келіп орнаған, өздерін қазақ, яғни ерікті азамат, еркін аламан атайтын, ошақтан безіп, өңі қашқан, төсекті ұмытып түсі қашқан, арғын мен шырыннан, маңғыт пен қыпшақ, тама мен жалайырдан, қара үйсін мен қарт қазақ, боз керей мен оңғар-найман — қырық-рудан құралған төрт мың жігіт тегіс үй үйленіп, түтін түтетеді, біразы жергілікті жұрттан кыз алып, біразы жорық жолдарында олжалаған жесірлеріне қазан көтертеді. Оканың ақ тасты биік қабағында тұрған Мешер ( Городец ) қаласы қайта түзіліп, жаңа жұрттың байтағына — бітісі бөлек Хан-Кермен дейтін шаһарға айналады. Ал жаңа патшалық — Кермен жұрты немесе Қасым хандығы аталады. Байырғы халық та, кейіннен келіп қоныстанған қауым да мерейлері өсіп, мархаматқа жеткендей сезінеді. Өлгені тіріліп, өшкені жанғандай көрінеді.
Көңілдегі бар қауіп — ойламаған жерден тігілген отау құлап, өзіміз қайтадан таңмен жолдас, түнмен серіктес, ат жалында күн кешкен аламанға айналмаймыз ба деген қатерлі түйткіл. Әуелгі кезде, әрине. Уақыт оза келе әлмисақтан осылай тәрізді көрінеді. Бұл бұрынғы, соңғы тарихта болмаған өзгеше құбылыс еді. Патшалық ішіндегі патшалық. Бар билік хан қолында. Бірақ шектеулі шеңбер, есептеулі еркіндік бар. Шеңберден шықса, есептен аса бастаса, ақ патшаның қолындағы бұйда өзінің қалаған жағына бұрады. Бұлқынсаң — шөгеруі, шапшысаң — қылтаңды қиюы оңай. Қалаған адамын қояды. Қажет тапқан күні алады. Қайткенде де отауыңды жықпаған. Жүз елу жыл бойы сондай шетін тіршілік қоздапты. Әрине, бәрінің жүйесі, жөн-жобасы бар. Айналып келгенде іс тетігі Русияға қаншалық пайдасы бар деген жалғыз-ақ ауыз, бірақ аса мәнді сауалға тірелетін, сол сауал ыңғайымен шешілетін. Ал пайдада қисап жоқ еді. Орыс мемлекетін ұйыстыру кезеңінде айрықша сенімге жеткен Хан-Кермен жасағы ұзамай сырт жауларға қарсы күресте де ұлы князь туының астынан берік орын алады. Русияның батыстағы ғана емес, шығыстағы жауларына да бүйідей тиеді.
Бірде бүкіл орыс қолының маңдайында шапса, бірде арнайы тапсырмамен шұғыл жортуылдарға аттанады. Жүрген жерін жайпап, шапқан елін зар илетеді. Орыс әскерінің ішінде татарлар ( батыс жұрты үшін түсі бөлектің бәрі « татар » ) бар екен деген лақаптың өзі-ақ патшамен бақас корольдердің жұртына үрей туғызады. Соғыс талау, тонаусыз болмайды. Оған да айыпты — татар. Жеңіліссіз, шегініссіз болмайды. Оған айыпты тағы сол басұрмандар. Төңірек толы жау ( ол заманда барлық жұрт өзара дұшпан ), орыс мемлекеті күш жиып, бел алып, кеше аты жеткен жерді айбарымен-ақ ықтырып отырған Алтын Орданың өзімен тайталасқа түсті. Ұлы князь Иван III мен Алтын Орданың ( кейін тарихшылар ең соңғы атаған ) ханы Ахмет Угра өзенінде бетпе-бет кездесті. Өзеннен өте алмай ( немесе ұрысты алдымен бастауға батпай ) екі жақ үш ай қаңтарылып тұрсын. Қырымнан қашып барып, ақ патшаның мархаматына жеткен, Қасым жұртына хан сайланған Нұр-Дәулет дәл осы кезде Ордаға ту сыртынан, тұтқиылдан шабады. Бар әскері жорықтағы елді ойран-топалаң етеді. Бала-шаға, шал-шауқанға дейін қыра беріпті. Олжадан жеріп, қанға құныққан ханды өзінің әскербасы оғландарының бірі әрең тоқтатыпты деседі.
Уақыт оза келе Алтын Орда біржола ыдырасын. Жаңа көтерілген Қазанмен тайталас басталады. Қазан ханына Хан-Кермен әміршісінің көлеңкесінің өзі-ақ үрей әкеледі. Ақ патшаның қол жаулығы Қазан тағына барып отыра салуы оп-оңай. Шынында да, елі мен тілі туыс, тегі мен діні бір. Қазан жұртына да құдай ерлігі артық, парасаты кемел, жөні түзу хан бермепті. Қарашы бектердің көңілін таппайды, тапса, қалған бұқара жұртқа жақпайды. Мұндай, безбен басы дірілдеп тұрған шақта үп еткен демнің өзі демесін. Бір кезде Қасымның өзі дәмелі болған Казан тағына оның мұрагерлері талай рет төніп барып қайтады. Ал атасы Алтын Орданы шырқ айналдырған Шах-Әли Хан-Керменнен аттанып, Қазанда бір емес, үш рет хан көтеріледі. Үш рет қуылып, тұғырына қайта оралады. Әр жолы өзіне қырын қараған, ақ патшаға қас қарашы бек, қолбасы оғлан, ел басы мырзаларды, — бірде алдап тұзақка түсіріп, бірде аңға шақырып, аулақ шығарып, — топ-тобымен қырып кетіп отырған. Ақыры, төртінші мәртеде Қазанға Қаһарлы Иванмен бірге кіреді. Әрине, Ахметті қашырған — Нұр-Дәулет емес, Қазанды алған — Шах-Әли емес.
Теңіздің аты теңіз — Русия, тамшының аты тамшы — Хан-Кермен. Әйтсе де ең шалқар теңіздің өзі тамшыдан құралады, ал Хан-Кермен — татусыз тамшы емес-ті. Қаруы, қарымы, қарасыны өз алдына, Хан-Кермен бектері Қазан мен Хажы-Тарханға, ноғайлы мен Дағыстанға елшілікке жүреді, орыс, « татар » тілдеріне бірдей жетік, екі хатқа бірдей сауатты қарашылар Посольский приказдың кеңсесінде аудармашы, кеңесінде тілмаш қызметін атқарады. Қажет кезінде қол жаулық болғанымен, Қасым жұртының хандары Русияда ақ патшадан соңғы ең мәртебелі тұлға саналады, қабыл, көріс күндері барлық боярдан, тіпті ағылшын, неміс, литва корольдерінің елшілерінен жоғары отырады. Стамбұлға түрікке, Казвинге қызылбасқа барған орыс елшісі: « Менің мерейлі патшам мұсылман жұртына жау емес, дос, тілектес, Юрьевте пәлен ханзада, Сурожда түген ханзада, Романовта пәлен мырза билік құрып отыр, ал патшалықтың қақ ортасында Касимов хандығы бар; бұл қалалардағы мұсылман атаулы өздерінің мешіттерінен азан айтып, Аллаға сыйынып, пайғамбарын мадақтап, оразасын ұстап, намазын оқып, есен-сау ғұмыр кешіп жатыр! » — деп кеудесін кереді.
Лях пен сібіт короліне, Рим цесаріне барған елшілер ақ патшаға қаншама жұрт қарап отырғанын мәлімдегенде, Хан-Керменді алдымен ауызға алады. Ұтымды саясат. Тек саясат қана ма. Казір Русияның шегінде қаншама халық бар. Сол жат жұрттардың басым көпшілігі мұсылман. Іштей жақсы көрер, жек көрер, ақ патшаға құлдық ұрып отыр. Қайтпек керек? Күш өзіңде тұрғанда қырып тастау оңай. Одан ұпайың тола ма? Төңіректегі тегі бөлек тайпа атаулы безіп шықпай ма? Бүгін Қазан мен Хажы-Тарханда тұрған, ертең Қотан мен Хорасанға аттамақ аяғың қырқылмаса да шөңге баспай ма? Ендеше, саясат қана емес, қажеттілік. Қажеттілік қана ма? Ораз-Мұхамед Орыс елін жете танып, қапысыз білдім дей алмайды. Орыс мінезіне де тәнті емес шығар. Бірақ кәміл түйсінгені бар. Астамшылығы кем, бауырмалдығы мол. Тегің бөлек деп шетке қаққан кісі көрмеді. Қазақ өз ортасына басқа атаның баласы келсе, құрметтеп төрге шығарушы еді. Орыс та көңілі ашық, мінезі дарқан халық екен. Ағайынға ағалығы, кішіге кеңшілігі мол екен. Ораз-Мұхамед Хан-Керменнің қалқиып тұруын да осы кеңшілікке балаған.
Шежірені жете білмеген, жаңа жұрт топырағынан дәм татпаған кезде бойын құрсаған сезімніц көбі күпірлік, күпірлік емес, балаңқы аңғырттық, тіпті ақымақшылық көрінген. Кенет Бөлек сейіттің манағы сөзінің мағынасы мүлде басқа қырынан ашылып еді. Бірақ құрық үзіп, бой салудан да сақтан. Өзіңнен бұрынғыларша тәубаға кел. Бүгінгі барыңды қанағат тұт, қолдағы кұсыңның қадірін біл!.. » Ораз-Мұхамед Аллаға сыйынып, күбірлеп дұға оқыды. Өткеніне тәуба айтып, барына шүкіршілік жасаған. Кеудесін кере дем алып, қарсы алдында көсіліп жатқан жайқын өзенге карап еді. Дәл осы тұста ортасы аз-маз ойыстанып, иіле тартылған, екі басы көз көрімге жетіп, қалыңға сіңіп жоғалатын ақ дария — Орыс батырдың алып садағы тәрізді көрінді. Қарсы беттегі қалың меңіреу — қалай тартса да үзілмес берік адырна, қайқы кос саржаның ортасында қандауызда тұрған биік мұнара — сай жебе. Ал өзі — жебе ұшындағы болат тобыршық екен... IV тарау ТАС ЗЫНДАН — АҒАШ ҚОРҒАН Өзінен бұрынғылардың өнегесімен, өнеге емес, осы елге ( бәлкім, тақыр басты таза мұсылман жайлаған басқа жұрттарға да ) тән өзгеше көрініспен таққа отырар-отырмастан беттесіп еді.
Қолынан келген кеңшілік хақында жарлық шашқан Ораз-Мұхамед қапаста жатқан мүскіндерге азаттықты өз қолымен сыйламақ ниет білдірген. Бұрын ертегі, аңыздардан ғана атын естіген, Бағдат пен Мысыр, Самарқан мен Бұқарда ғана болады-мыс зынданды көруге әуестік те жоқ емес. Соңынан ерген қарашы бектерімен, хан сарайынан бір-ақ орам жерде, арғымақ аттар байланған ағаш қоралар сыртындағы бітімі бөлек, кейде ұбақ-шұбақ, кейде тарамдана созылған, төбесінде мұржа тесіктері бар, биіктігі кісі бойынан асар-аспас тас құрылыстардың алдына келіп тоқтағанда: « Әлгі зындандарың қайда? » — деп сұрауға шақ қалған. Еңкеңдей келіп атының сулығына жармасқан шорта бегі ( * дұрысы: сахиб-аш-шурта — полиция бастығы ) Шабайдың құлдыққа, масаттыққа толы жүзінен абақтысы ма, зынданы ма, әйтеуір, ата-бабасы көріп-білмеген қапасхана осы екенін аңдады. Сол екі ортада балуанға түсердей алып денелі бас жендет салдыр-сұлдыр еткізіп, қапастың кіре беріс үйшігінің темірмен қапталған, төрт бұрышы тең, тапалтақ қара есігіндегі айқыш-ұйқыш үлкен құлыптарды ашуға кірісті. Атан түйедей бас жендет қалай сыйып жүргенін кім білсін, орта бойлы кісінің өзі екі бүктетіліп әрең өтердей. Әміршінің табаны жерге тиген соң, артындағы бектер де тегіс аттан түскен.
Осы арадағы жуандардың ішіндегі ең күштісі болып тұрған Шабай: — Тақсыр… — дей беріп еді. Есеней бек кілт зекіді. Хан иемнің көңілі кеткен екен, өзің бастап жүріп, көрсет қазынаңды! Алтыныңа тимейміз! Біраз жұрт қосыла кісінеген. Ораз-Мұхамедтің күлкіге де, әзілге де зауқы жоқ-ты. Екі-үш шыра таяқты қатарынан жағып, көмекшілерімен бірге алға түскен шорта бегінің соңынан әмірші емес, айыпты адамдай әрең ілесті. Қолаңса леп анадайдан бет шарпып тұр еді, тар есіктен еңкейе аттағанда қапырық, сасық ауа балғамен ұрғандай, солқ еткізе кеуде қапқан. Төмен түскен сайын тыныс тарыла берді. Іріген тән, шіріген мәйіт, құрттаған өлексе, жүрек айныр нәжіс иісі емес. Солардың бәрінің қойыртпақ қосындысынан ұйытылған, ібілістің ұясы, шайтанның тұрағынан алынған тағы бірдеңелермен тұздықталған, қолмен ұстап, көзбен көруге боларлық ғаламат. Әуелде жаңа ғана түтіндене лапылдаған жалыны күрт азайған, дірілдей өлімсіреген шыра жарығынан көз айыра алмады. Көкшіл мүк басқан, салбыраған сілбі, қоңыр қошқыл шаң астынан дымдана безерген бітеу тас қабырғаға содан соң ғана бажайлай қарады. Өте шебер шегенделіпті.
Соңынан топырлай басқан аяқ дыбысы қапырыққа жұтылып, бір сәт қатерлі тыныштық орнағанда тозақ үніне құлақ тігіп еді. Зарлаған, жалбарынған, күңіренген дауыстар шығар деп ойлаған. Тып-тыныш. Өзінің, артындағы жұрттың ауыр дем тынысы ғана естіледі. Әлдеқайдан ит кыңсылағандай. Кенет арылдай үрген ашулы үн шықты. Артынша, неше мың төбет қатарынан, бүкіл жер асты патшалығын дабылдата, азан-қазан болды. Иттердің даусы үздік-создық жаңғырыға басылған сәтте Ораз-Мұхамед артындағы серіктерінің біразы Аллаға сиынып аят оқып, біразы тәубасын айтып, дұға оқып тұрғанын аңдады. Мұндай сұмдықтың барын білмеген жоқ. Енді, көзбен көріп, құлақпен естігенде тегіс мүнәйім бола қалыпты. Өзінің де төбе құйқасы шымырлап тұрған Ораз-Мұхамед ашулы жүзбен артына жалт қарағанда, бәрі де жым болды. Ештеңе сезбеген — тозақ жендеттері ғана. Хан иемнің қорасынан бөлінген малдың сойылмай қалған күні бар ма... Бірақ тақсыр ием, — Шабай қолма-қол жұмсарып, жаутаңдап қалды, — мына адал төбеттеріңіз кемікке қанша тойса да, адам етін аңсайды-ау деймін. Зындандағы малғұн мұңдардың ешқайсысы өлмегелі екі ай. Итке тастауға жазаланған тағы ешкім жоқ. Төбей бек екен.
Ал мына мүскіндер сайып-қыран тақсырдың шапағатын күткен де Періштеден хабар келсе, шайтан ұшып, пенденің күшіне күш косылмай ма. Көки бермей, баста алға! Шорта бек — хандықтағы ең сорлы кісі емес. Қарашы бектердің өзі қабағын аңдар еді. Әлденеден кінәлі, әлденеге күмәнді болып тұрған Шабай мана Есенейдің сөзін көтергеніндей, Төбейге де уәж айта алмады. Жаңа ханның қабағы тым қату. Мыналар бірдеңені білмей дікілдемесе керек. Ол « бірдеңе », — мансап болса, бастан құлақ садаға. Шешімі шұғыл, мінезі шатак жас хан ана аш төбеттерге сахиб-аш-шурта — ел ішіндегі тәртіп сақшысы, бұдан бұрынғы әміршілердің талай сұмдығына куә Шабай бектің өзін итере салудан тайынбас. Әміршісін солжақ бүйірдегі, тастақ топырақты үнгіп салынған көртышқан ініндей қараңғы қуыстан — арғы басында үй орнындай кең үңгір бар ( үңгірдің қақ ортасы — жаңағы жалмауыз иттер тістері сақылдап, шарқ ұрған терең апан, өзі талай тіріні тастаған, талай өлікті лақтырған жаһаннам ) қатерлі аймақтан аулағырақ әкетуге тырысқан. Дәл осы сәтте Ораз-Мұхамедтің басына да бір тентек ой оралып еді. Өзінің қыбы қанар, қасындағы жұрт қызыққа батар ерекше іс.
Бас сақшы мен бас жендет екеуін қатарынан лақтырса, терең апан түбіндегі жыртқыш төбеттер хан құрметіне арналған ұлан-асыр той жасар еді-ау... Құдай алдындағы күнәлары кешіріліп, қайта жаратылғанда ит емес, адам, мына Байғыз бен Шабай сияқты жендеттерден гөрі тәуірірек адам болып туар еді. Ораз-Мұхамед: « Жоқ, жендет мырза, хайуандарыңды көрсет! » — дей жаздап барып әрең іркілді. Қанша жиренішті болғанымен, өлімге кесер жазасы жоқ. Борышты міндетін атқарды — итке арналған тоқты-торпақты өзі жеп қойса, оның жөні басқарақ. Шайтан түртіп, шындап кетермін деп қауіптенген. Адам емес, аруақ көрді. Жоқ, аруақтың өзі шошынып безердей сүлделер. Ал тыңдап тұрсаң, осы тірі өліктер мына зынданда отырмаса, берісі Хан-Кермен, арысы бүкіл Русия, мұндағы хан мен бек, андағы патша мен бояр тегіс тынышынан айрылып, қатерге ұшырамақшы. Мынау — ақ патшаның жауы. Анау — ханға қарсы қылмыскер. Мынау — елді бұзған бұзық. Анау — жерді құртқан қарақшы. Жау бір жиында: « Ақ патшаның құрығынан құтылмай, елдің бақыты ашылмайды! » — депті. Ертеңіне осы зынданнан орын тапқан.
Қылмыскер: « Ханымыздың өзі қаралы үйге шабар қасқыр! » — депті. Келесі күн керекті сыйын алған. Бұзық қазынаға жиналмақ көпшірге жалғыз бұзауын беруден бас тартқан. Қарақшы қарны ашқан күні қасындағы байдың қорасынан қозы ұрлаған. Бәрі де жазықты. Бірақ жазасы бірдей емес еді. Бірдей болса да мұндай емес еді. Тіпті мұндай болса да мәңгілік жаза — тозақта да жоқ екен, жер үстінде жалыны шарпымай-ақ жан шырқыратқан тозақ орнату аят, хадиске сыя ма. Әуелде ауыр қылмыстыларға кешірім жасауды жоспарламаған Ораз-Мұхамед зынданның жеке бөліктерін аралау үстінде жазалы жұрттың ешқайсысын да кеңшілігінен қақпады. Бәрі де жазалы емес, жапалы көрінген. Жапалы емес, жалалы. Бас кескеннен артық қысас болмаса керек еді. Бар екен. Сәт сайын шыбын жан неше жерден кескіленген, бір жұтым таза ауаға зар болған қапасқа қамалу. Әйтеуір, тіршілік жібі үзілмеген. Бірақ тілектен де, үміттен де ада. Татусыз емес, тозақы өмір.
Тас зындан ішін анда-санда, самарқау, бірақ тынымсыз, үздік-создық үрген иттермен дауыс қоса жаңғыртып, кеңшілік келгенін, кешірім жасалғанын, азаттық әкелуші — әділ, мейірбан... тағы толып жатқан ғажайып қасиеттер иесі Ораз-Мұхамед хан екенін жариялаған жаршыға шыра жарығынан көзін көлегейлеп, таңырқай, үрке қарайды. Көпшілігі таңырқаудың өзін ұмытқандай. Сүлесоқ. Кейбірі үнсіз-түнсіз сөлбірейген де отырған, кейбірі бұрышта бұратылған күйі жата берген. Ендігісі бәрібір сияқты. Жоқ, мына өзгеше топтың кім екенін, не айтып тұрғанын байыптамаған, ештеңе естімеген, естісе ұқпаған. Өлшеусіз үлкейіп кеткен, адырайып ұясынан шыққан ала көздер ғана бұл көлеңкелердің тірі жан иесі екенін аңғартады. Осы көзден басқа адам ұлына ұқсар ештеңе қалмаған. Сап-сары көн қапталған толық шеке, сорайған жақ, ар жағындағы тістерді санап алардай қушиған ұрт, тарамыс-тарамыс жұқа теріні тесіп жіберердей шодырайған сүйектер. Жыртық киімнен гөрі тозған өрмекші торына, салбыраған сілбіге көбірек ұксайтын қырық өрім шоқпыт — неше жыл көр түбінде шіріген өліктен шешіп алынған кебін тәрізді.
Жалбырап иыққа түскен білте-білте шаш өзгеше бітімді мақұлықтың шуда жалы да, аяқтағы бір заманда етік болғаны, шоқай не кебіс болғаны белгісіз, жұлым-жұлым қабыршық—туа біткен тұяғы тәрізді. Ең ғажабы, өз денесін көтерер халі жоқ, терең көр түбінде отырған осы сүлделердің бәрінің аяғында ауыр кісен, қолында тар қолау. Мойнына абажадай ажырғы кигізілгендер, тіпті тас қабырғаға шынжырлап байланғандар да бар. Кеше ғана атқа мініп, ашық аспан астында жүрген мына мүскіндерді осындай бейнеге түсірген зындан кейпін әуелде көз тоқтата байыптамапты. Тіксінген көңіл аз-маз сабыр тапқан соң, жамандық атаулыда адам ақылына шек жоғына қайран қалды. Осының бәрін қалай ойлап таба берген. Бәрі де зындан аталғанмен, қапастың әр тарауы әр қилы. Кісендеулі кісі көсіліп жата алмас тар қуыс. Жүрелеп отыруға ғана келетін, төбесі аласа, асты шақа тас, алды темір торлы үйшік. Сығалап қана қарар саңылауы, ас құйған аяқ қана сыяр тесігі бар бітеу тас абақ. Түрегелуге де, аяқ жазуға да келетін, төбедегі тесігі қайың шарбақпен жабылған, құрық бойламас терең шұңқыр. Бәрі де таспен шегенделген. Асты тас, үсті тас.
Ін қазып, көзден тасада жатып алмас үшін, ұңғыма жол салып, қашып кетпес үшін. Несебін сіңіріп, нәжісін көмбес үшін. Айналып келгенде, адам ұлын қинау үшін. Жай ғана өлтірмей, азап пен мазақта ірітіп-шіріту үшін. Қаржыны да, күшті де аямаған. Ойлап тұрса, шаһардағы, бәлкім, бүкіл патшалықтағы құдай үйі — мұнаралы мешіт пен хан үйі — ақ сарайдан соңғы ең мәнді, ең берік, керек десеңіз, ең сәулетті құрылыс осы — зындан екен. Ішкі жауларды қамайтын зындан қандай ықтиятпен салынса, сыртқы жаулардан қорғайтын қамал да соншалық салғырт, салақ жасалыпты. Тіпті ілдебай деуге келмейді. Рас, Орыс елінде қорған атаулы, Мәскеудегі Кремль, батыс беттегі бірер қамал болмаса, тегіс ағаштан салынған. Өртеу оңай, қирату жеңіл сияқты. Ал шын мәнісінде тіпті де олай емес. Берік жымдастырылып қаланған, екі, кейде үш, төрт қатар қарағай қиманың ашық ортасы шыммен, топырақпен толтырылады. Қарағайды қалап, топырақты түйгіштеп отырып, қажетті биікке дейін көтереді.
Әдетте бір тарабы — су, екінші тарабы — жар, қайткенде де биік дөң үстіне салынатын мұндай қамалдардың әр тұсында — оқ қайшыласар, екі жақтан бірдей кесіп атар шамада кейбірі ашық, кейбірі жабық, бірнеше зеңбірек орнатар, біраз мылтықшы отырар екі, үш, төрт қабат мұнаралар тұрғызылады. Хан-Керменнің орыс ағайындар орныққан бөліктерінің бәрі де дәл осындай болмағанмен, қиындық күн туса жансебілге жарар қорғанмен құрсалған. Қаланың Хан сарайы, Ақ мешіт тұрған, мұсылмандар жайлаған бөлігі де жалаңаш емес. Бірақ мұнарасыз жадағай, кей тұста қима, кей тұста қада түріндегі жалғыз қабат далда — қамалдан гөрі шарбаққа көбірек ұқсайтын. Ораз-Мұхамед өзінің Хан-Кермендегі қызметін қалаға қорған салудан бастамақ болды. Шаһардың төменгі жағында, Ұлан-таумен екі аралықтағы қабақта, Ака-дарияның арғы бетінде борлы тас алынатын қазбалар бар еді. Шақа тастай ауыр емес, қашауға, қалыпқа түсіруге ыңғайлы, әрі берік, әрі әсем. Ораз-Мұхамед ел тізгінін қолына алысымен, қарашы бек, бай мен мырза тегіс жиналған хан кеңесін шақырған да, шама-шарқына қарай әр руға арнайы міндет артқан. Шұғыл да, созалаң да емес, тынымсыз, тиянақты шаруа.
Бірі көлік шығарады, бірі күш береді, енді біреулер қашаушы, қалаушы шеберлерін сайлайды. Әуелі хан сарайлары — диуан-хана мен тұрғын үйлерді қоршаған шағын, бірақ берік қамал салынуға тиіс. Сібіт, неміс бектерінің тас қорғандарындай. Содан соң, кұда қаласа, Хан-Керменнің осы, орталық бөлігі де қаһарлы қамалға айналмақ. Алғашқы қадам — каңырап бос қалған зынданды қиратудан басталған. Тастары түгел таратып алынып, орны тегістелген. Орталық, шыңырау зындан мен ешкім қарамаған соң аштан қырылған қорқау төбеттер апаны опырыла шұқырайған күйі мен мұндалап қалған еді. Зындан орнын өз көзімен көрген Ораз-Мұхамед қаншама топырақ төккізіп, әрең бітетті. Батыс үлгісімен, кішігірім замок кейпінде салынған бас орда — кей тұстарына тас өрімді жарып, көк шыға бастаған, жартылай мұнара кейпіндегі бір жақ бұрышы тіпті - омырылып құлауға жақындаған, ішінде диуан-хана мен әміршіге тиесілі, қазір жиһазға толып, қаңырап тұрған қаншама бөлмесі бар үш қабат Ақ Сарай және қызметші құл, асшы-сушы, күтуші жұрт, қарулы жасауылдарға арналған тас тұғырлы екі қабат, үш қабат ағаш үйлер сыртынан ақ тасты жаңа қабырғаның табаны салына бастады. Қазбаларда да құлдар тас қопарып, ісмерлер кесек қашауға кірісіпті.
Ораз-Мұхамед қорған жайын үш-төрт жылда ма, бес-алты жылда ма, өз рет, жөнімен тынар шаруалардың қатарына қосып, басқа, шешілуі шұғыл істерге ден қойған. Арада апта өткен жоқ. Шағын екі ру — тама мен жалайыр арасындағы жер дауын тыңдап отырған. Оңда, солда — қарашы ғазамат бектер. Екі қапталда, босағада кіші бектер мен мырзалар. Қос балдағы үшкіл, төрткіл таңба қызыл алтынмен әсем апталып, арқалығына орақ ай мен алты құйрық жұлдыз бедерленген, лағыл, жақұт тастар орнатылған тапалтақ, ақ сандал тақ алдында — екі даугер, екеуі де Ораз-Мұхамедке сыйлы, бірі — аға, аға емес, әке, бірі — бауыр, бауыр емес, жаһаттас жолдас екі бек — Қадырғали мен Нұрұзақ. Өзара кермарлығы жоқ, бірақ көршілес екі рудың мүддесін арқалаған, өз бастарына емес, арттағы ағайынға қажетті дау үстінде. Екі арада жатқан жер жайы. Бұрын күші жеткені пішен шауып, малы бары жайыла жеп жүре береді екен. Енді біреуі ғана иеленгісі келеді. Әрқайсысының таразыны өзіне тартар, толып жатқан дәлелі бар. Ораз-Мұхамедтің байқауынша, бұл елде де қырсықтың көбі жер дауынан туындайды.
Тең түсіп таласса жақсы ғой. Бөліп бересің, басқаша келістіресің. Саны көп күшті рудың тартып алған, малы көп бай рудың басып алған қоныстары да біршама сияқты. Жіңішке — қатайып, әлсіз — Аллаға сиынып, қайта көтерген қаншама даудың ұшығын анығына жетпекке кейін қалдырған. Алысты ағайындастырып, жақынды жымдастыратын соны шешім таппаса, аз — көбейіп, арық — көбең тартар жаңа амал ойламаса, ел жағдайы ғана емес, өз жағдайы да оңалмайтын сияқты. Қазақ арасында қандай шырғалаңдар болушы еді, қиын дау, ерегес егестер қалай шешілуші еді, елдің ескі тәжірибесі қандай — естігенін еске түсіруге, көргенінен көсемдік табуға тырысқан. Ақыры, екі бектің дауын тыңдау үстінде неше күннен бергі сауалына шешім тапты. Қазақ үшін шығысу қиын да, табысу оңай еді. Әзелде туысы басқа меркіт — керейге сіңді, ұлысы басқа күрлеуіт — қыпшаққа телінді.
Әр тайпада « ноқта ағасы », « қыздан туған жиен » саналатын үлкенді-кішілі аталар, « анасы басқа — атасы бір », « бауырға салған баладан тараған » дейтін, әйтеуір, туыстыратын, табыстыратын толып жатқан себеп-сылтаулармен үлкенге кіші селбесіп, теңге тең қосылып басы құралған қаншама ру бар. Ендеше... — Қадырғали бек, — деді Ораз-Мұхамед екі жақты бірдей мұқият тыңдап болған соң. Ал сол қарға тамырлы қарындас ортасында жалайыр мен тама тонның ішкі бауындай, айрықша жақын... аналары бірге туған — бөле деуші еді бұрынғылар... — Е, бәсе! Мұндағы қоныстары да орайлас екен. Қыпшақ пен маңғыттың арасында. Ал қалғанын тарат десеңіз, қара үйсіннің ағасы сары үйсін мен қазақтағы жалайыр екеуі — бір атадан өрбитін немере. Атасы бөлек десеңіз де анасы бір. Сонда, тақсыр ием, сіз атаған төрт ру — ішек-қарны араласқан бауыр болып шықты. Туыс тапқан тойың құтты болсын! Бүгінгі емес, кешегі, одан да бұрынғы және болашақ күнгі бар дауың шешілді!..
Төрт оғұл аталатын, саны қыпшаққа парапар, жері шырынға теңдес жаңа әрі күшті рудың пайда болғанын жалпы жұрт сонда ғана анық ұғып еді. Жаңа табысқан төртеуді құттықтау, әміршіге айтылған көтеріңкі алғыс үстінде қарымы қысқарған кейбір үлкеннің көңіліне қауіп кірген, талауға, тонауға кетпейтінін аңдаған кішілердің көңіліне үміт ұялаған. Бәрі де әміршісін бас білетін, акылға тоқтайтын адам ретінде танып еді. Жұрт көңілі келер сәтте-ақ су сепкендей басылды. Дүниенің тұтқасы өз қолдарына тигендей, өз тағдырын ғана емес, ел тағдырын да қалауынша шешетіндей күпсіп отырған халық көктегі құдайдан беріде, алыста емес, қақ төбелерінде талай қожайын отырғанын бар жүйкесі — бас терісі, бүкіл болмысымен сезінген. Бәрін тәубаға түсірген, біразын жаннан түңілдірген — хас-хажибтің ( * Бас камергер, есік ағасы ) жалғыз-ақ ауыз сөзі. Ораз-Мұхамед қақас естідім бе деген қауіппен қайыра сұрап еді. Қақпа сыртында тұр. Шынында да, бұл бұрын болмаған, ешкім естімеген жайт еді. Жарым шаһар воеводаға қарайды. Андыз әскер мен топшы-туфаншы шеберлер де соның әмірінде. Бұған коса, әрине, воевода — ақ патшаның көз-құлағы.
Бірақ ел ұстаған және сол елдегі бар тайпаның иесі саналатын ханнан дәрежесі төмен. Тіпті бағынышты есептелетін. Жұрттың қитығына тигені де осы. Көп ішінде сабыр сақтаған Ораз-Мұхамедтің өзі болды. Воеводаға тапсырар шұғыл шаруа жоқ. Бүгін дем алсын. Егер Ерофей Глуховтың өзінің айтар арызы, қажетті жұмысы болса, қай уакытта келсе де қабылданады. Айтпақшы, хан қақпасынан қырық қадам жерде аттан түсуді ұмытпасын... — Бәрекелді! Ендеше, хабаршыға жүруі келіспейді. Хан атынан хабаршыға барған Нұрұзақ жеріне жеткізе айтса керек, көп ұзамай Ерофей Глуховтың өзі келді. Хас-хажиб манағы қалыпты үнімен воеводаның қақпадан қырық қадам жерде аттан түскенін, енді сыртқы сенекте хан тақсырдың қабылдауын күтіп тұрғанын мәлімдегенде, жұрт жаңа ғана тараған, Ораз-Мұхамед диуан-хананың төрінде, тақ үстінде, жалғыз өзі отырған. Екеуі оңаша жүздесті. Воевода тағзым етуді ұмытпады. Бірақ түгелге жуық ағарған, тарақ өтпес қаба сақалынан, түксиген қалың қас астынан тесіле қараған, өшпенділік тұнған өткір көздерінен ештеңеден тайынбасы айқын танылады. Алғаш рет бұдан тура бір мүшел бұрын, тек жылы жазда емес, салқын күзде беттесіп еді. Дүлей көрген. Жендет санаған. Бірақ бойынан мұншама өшпенділік байқалмаған.
Тіпті жәдігөй Делі Даниял қанды іске жұмсаған сәтте де. Одан бері ештеңе бүлінген жоқ. Қайта, шаруасы оңға басты. Ендеше... теке тірес дұшпан — сыйлы да, бас иген кіріптар — жексұрын көрінетін болғаны ғой. Өзімен жекпе-жекке түскелі тұрған ешбір неміске, ешбір сібітке дәл осылай кектене қарамас еді. Жаман — қорыққанын сыйлайдының кері. Осыны есіңе салайын деп едім. Сіз — байырғы жауынгер, көпті көрген қарт — абыройға қайшы, әнтек іске аяқ басасыз. Рәсім, салт атаулыны тәрік етіп, ақ патшаның өз қолымен қойған ханын өз қораңыздағы ең соңғы холопқа теңегіңіз келеді... Патша ағзамның осындағы адал құлдарының бәрінің ызасына тиген дөректі қылығыңыз қарымтасыз кетпейді. Менен қорықпа, құдайдан қорықпа, патша ағзамның жарлығын да аяққа баспақпысың! Воевода! Әрқайсымызға сызып берілген шеңбер бар... — Царь Салтан, менің сөзім де осы шеңбер турасында, — деді Глухов. Ақ тасты қамал сізге неге керек? Неткен парықсыз ойын? Сырт жаулардан. Сібір патшалығынан күл мен топырақ қана қалды. Сонда сырт жауыңыз кім? Жоқ. Қорған қажет емес. Дәл осы сәтте Ораз-Мұхамедтің де айтар сөзі таусылған.
Ал сен кетсең, орныңа кім келеді? Ойлан, Салтан, мүмкін, сен Қасым жұртының ең соңғы ханы шығарсың! Сен де қорық. Бұл — саған Сібір емес. Менде ана мен әйел, бала мен қарындас жоқ... — Мың сан басұрман жұртың бар! Қысас жасаған кім екенін білмесең — естисің, кездеспесең — көресің. Ақталу үшін айтпаймын, басқаның күнәсін көтергім келмейді. Мен — жауынгермін. Патша ағзамның құлымын. Ар-ұжданым не айтса, ақ патша не бұйырса соны істеймін. Ал патша ағзамға, мемлекетке қарсы кейбір қылмыскерлерді босатып жібергенің, тәртіп орнаған елдердің бәрінде де болуға тиіс қапасты қиратқаның турасында тиісті жерлерге қағаз түсірем. Тағы да салбыраған қолы жерге жеткенше бас иіп тағзым етті де, жеңіл бұрылып, ауыр адымдап, босағадан ары аттады. Арада үш-төрт ай өткен соң, Ораз-Мұхамед елімен етене танысып, жұртына бауыр басып, жаңа жағдайға әбден икемделген кезде, алғашқы күндердегі ет қызуымен жазылған ғарызнамаға жауап келді.
Посольский приказ Касимовгородтың тентек черемистермен, бодан танылса да кеудесі басылмаған мордва және басқа бұратана жұрттармен шектес жағдайын ескеріп, хан сарайы мен мешіт, һәм әр түрлі мекен-жайлар орналасқан « Татарская слободаның » сыртынан қорған тұрғызуға рұқсат беріпті. Тас емес, ағаштан. Ал өзінен басы биік ханмен тіл табыса алмаған, жалпы жұртқа жайсыз Ерофей Глухов Сібірге, жаңа іргеленген қамалдардың біріне аттандырылған. Ешкімге тәуелсіз, дербес билікті воевода. Жоғарылағаны. Алайда Хан-Кермен жұрты Ерофей Глуховтың кетуін Ораз-Мұхамедтің орталықтағы айрықша беделіне сайған, үлкен жеңіске балаған. Ел ішінде қысасшыл қарт воевода Ібір-Сібірге айдалыпты-мыс деген сөз тарады. Ал жаңа воевода ханның бір замандағы қарулас досы көрінеді. Осының бәрі әміршінің абыройын бұрынғыдан да көтере түскен. V тарау АУЫЛДА Хан-Керменге қарасты, Ақ, Қара, Сары деп жіктелетін үш аймақтың Жаубаш, Тебенек, Татарбай, Әліш, Субақ, Қазақи, Шуманай, Барамық, Сақын, Байыш, Түстік тағы басқа толып жатқан ауылдарын аралау үстінде Ораз-Мұхамед бұқара жұрттың жарлы-жақыбай тұрмысын көзімен көрді. Қазақта мұндайды « Іші — ассыз, сырты — тонсыз » дер еді. Бас көтерер еркек жорыққа мінер ат ұстауға міндетті.
Әйтпесе жылқының құны түскен, мал асылы сиыр екен. Ал екі бұзаулы сиыры, он шақты тұяғы бар адам қотты саналады. Ірі байлардың, көбінің жылқысы жетпіс-сексеннен, қой-ешкісі екі-үш жүзден аспайды. Рас, ел түгелімен отырықшыланған. Диқаншылыққа ден қойғаны байқалады. Негізгі егісі — көк найза. Бірақ жер жайын толық игермегені танылады. Әйтеуір, алатын өнімі көршілес орыс мұжықтарынан әлдеқайда төмен. Ескі кәсіп — малшылықтан тағы қол үзе бастағандай. Кімді кінәламақсың? Орысты ма? Қай орысты? Жаңағы диқаншы мұжықтардың тұрмысы да оңып тұрған жоқ. Әлде ақ патшаның өзін бе? Борис Годунов таққа отырысымен бүкіл Русия халқын екі жылға алым-салықтан босатты. Ал Ораз-Мұхамедтің өзі орысы бар, орыс емесі бар, бүкіл Хан-Кермен халқын тағы екі жылға салғырт атаулыдан азат етті. Міне, үшінші жыл, бұқараның бар тапқаны өз қорасында қалады, оңалса керек еді. Оңалмапты. Оңалар сыңайы танылмайды. Әлде құдай тағала әуел бастан біреуді бай, біреуді кедей жаратқан ба. Алғашқысының алқауға жетер не еңбек, соңғысының қарғысқа ұшырар не қылмысы бар.
Әрине, қазақтағы сұлтан, мұндағы хан, Русиядағы ірі алпауыт Ораз-Мұхамед бұл тарапта көп бас қатырған жоқ. Бас қатырса да ой түбіне жетпес еді. Ой түбіне жетсе де шешімін таппас еді. Әйткенмен, жүрегі ізгі, жәсір де болып, жесір де болып көрген, астан тарықпаса да жан азабын тартқан, бар өмірін кісілік сақтау жолындағы күрес үстінде өткерген Ораз-Мұхамед зар мен мұңға құлақ қоя білетін, кедейлік пен кемшілікке қабырғасы қаусай қайыспаса да, адамды адамдық бейнеден айырар зорлық-зомбылық атаулыдан жиренер еді, түптеп келгенде, кембағал қауымға бүйрегі бұрып тұратын. Әсіресе Ака-Дарияның арғы бетіндегі, терістіктегі Ақ аймақ, шығыстағы Қара аймақ жұртындай жиын отырмаған, орыс деревняларымен араласа қоныстанған, Сары аймақ аты ұмытылып, Қара зыбынлар — қара шапан кедейлер атала бастаған ауылдарға жаны ашушы еді. Бұрын Қазанмен, Ноғай Ордасымен арадағы алма-кезек, қарымта аттаныстар заманында жаны — талауға, малы — тонауға түсіп, айрықша жапа шегетін осылар екен. Құрығы ұзын Қырымның шапқындары кезінде тағы да алдымен талапайға ілінер — осы өңір. Ораз-Мұхамед Русиямен бұрын-соңды жағаласқа түскен мұсылман атаулы жұрт Хан-Кермен халқын онша жақсы көрмейтінін білуші еді. Бірақ мұншама өшпенділік бар деп ойламаған.
Сұрастырып отырса, әуелде Қасым хандығының ең жиын жері осы Сары аймақ болған сияқты. Әлденеше ұрпақ бойғы шабыстан соң кембағал, зағип халге түскен. Хан иелігіндегі кегі калың, көлі мол, бір кезде Құндызды атанған қоныс қазір Йырақтұр атаныпты, өзі ғана жырақ емес, төңірегінде ауыл жоқ, тып-типыл. Иен жерге мұжықтар орнап, егін сала бастапты. Тек Йырақтұр ғана емес, сирей алшақтаған басқа ауылдардың аралығында да жаңа деревнялар көтерілген. Олар да тегіс жарлы. Хан-Керменнің терістік және шығыс бөліктерімен салыстырғанда құнары кем, құмдақ топырақты тырмап, өлмес қоректерін айырады. Қара шекпен орыстар ғана емес, қара зыбын қалған жұрт та егіншілікке біржола ауысқан. Айдаған жаудың алдында кетер малдан жери бастаған сыңай бар. Шындығында, өсірмейік демейді. Көп жұрт малды тұқымына дейін құртып алған. Егіп шығара алмайды, әрине. Ораз-Мұхамед « үрерге иті жоқ » дерлік кедейлерге сақарада қалған аталарының салтымен сауын үлестірген. Өзіне тиесілі табыннан. Мойны жуан баска шонжарлар есебінен. Қара қарын жас баланың аузын аққа тигізіп, ауыл-аймақты тегіс көтеріп тастағандай, бір жасап қалған.
Сары аймақтағы жұрттың тіршілігі қаншама ауыр көрінгенімен, Ораз-Мұхамед бұл елдің тұрмыс-жайы, мінез-құлқына, көршілерімен қатынасына қызықтай қарап еді. Қызықтай емес, тексере қарап, келешек күн бағдарын тануға тырысқан. Алдымен байқағаны — асқындаған араздық көрмеді. Құдыққа талас, қамшы сілтес ағайын жұрт арасында да болып жатады. Ондайдың бәрін есепке алмаған, елемеген. Жамырай табысқан жаһаттас достықты да көрмеді. Бірақ бауырластық бар еді. Анық. Иван Ахметтің үйінен жылқы етін жейді, Ахмет Иванның үйіне барып, жынды суға тояды, екеуі балыққа бірге барады, ал балалары төбелеспей ойнайды — жоқ, бұл емес. Сөйлесе білген адамның түсінісуі де қиын емес. Түсінісе тұрып, бірінің бірі төбесін тессе несі бар. Орыс пен сібіт Нарва үшін жағаласыпты. Түсінісе тұра тартысты. Жеке адамдар да сол сияқты. Бүгін табысса, ертең таласуы оңай. Мәселе... тереңде. Иван Ахметке тұқым беріпті. Ахмет өз жерін жыртып болған соң Иванға көмекке келіпті. Мұның жөні басқа. Ахметтің артында біреу тұр. Иванның артында екеу тұр. Сол арттағы үшеу қайда тартады? Поп пен молда дінің бөлек дейді. Бай мен алпауыт қаның бөлек дейді.
Қара шаруа не істеуі керек? Патша — мемлекет мүддесі дейді. Хан — ел тілегі дейді. Ақыр түбі қайда соғады? Жалғыз-ақ халық жайлаған өлкеден келген Ораз-Мұхамедке көп ұлтты жұрттағы бірталай жайт тосын көрінген. Тосын көрінгендіктен де, өз тұрғыластарынан гөрі көбірек танығандай еді. Қайткенде де, соңғы жылдарда көкейіне орнаған ой — көзінің көк, қарасына, шашының қоңыр, сарысына, сакалының калың, сирегіне, түр-тұлғасы, бітіс-болмысы қандай екеніне қарамастан, екі аяқты, жұмыр басты адам атаулының өзегі ортақ деген түйінге біржола бекіген. Әрине, мінезінде өзгешелік, әдет-ғұрпында ерекшелік бар. Әйтсе де табиғаты тектес. Алла тағала ерлік пен ездікті, мейірім мен шапағатты, зұлымдық пен аярлықты — ет пен сүйектен жаралған пенденің бойына сыяр жақсылық, жамандық атаулыны біреуге аз, біреуге көп мөлшерде үлестірмеген... Мерейін көтергісі келетін, несібесін өсіргісі келетін, ағайындарының атынан сөйлеп, риясыз шыны ма, қапысыз есебі ме, ел қамын ойлар, болашақты болжар уағыз айтатын, уағызбен ғана шектелмейтін, өзгелерді баспалдақ ете отырып, ойдағысын жүзеге асыратын, асыруға тырысатын, әйтеуір, тынымсыз тірлік кешетін... басқа пішімдегі жұрт.
Ал Ахмет пен Иванға бәрібір. Алдында ас болсын. Басында күрке болсын. Тыныштық... тыныштық берсін. Шынында, адам баласы үшін бұдан артық қандай бақыт керек! Кей кездерде осының бәрінің не қажеті бар, тізгінді тәңіріге тапсырып, өмір қайығын тағдыр ағыны қалай айдаса, соған көніп, тыныш қана өмір сүрсе қайтеді деп ойлайтын. Бірақ тыныш өмір сүре алмады. Тыныш өмір сүре алмайды екен. Алай да бізге нужа, Былай да бізге нужа. Үстә кеем нечек туза, Яш өмер шулай уза… Бұл өлеңді орыс мұжығының аузынан естіп еді. Соңындағы азғана нөкерімен өзінің жеке меншік вотчинасы — ел шеті Йырақтұрға кештете жеткен. Әміршіге арналған мекен-жай әлі салынып бітпепті, ауылдағы дәулетті татардың бірінің үйіне келіп түсті. Орыс үлгісіне ұқсас, бірақ сырланбаған, шатырына шапақ шашқан күн, қақпасына алты құйрықты жұлдыз, үшкіл, төрткіл таңбалар қиылып шегеленген, тас тұғырлы ағаш үйдің кең ауласында, аяғына шандыма шарық киген, етегі шұбатылған әлдебір жігіт отын жарып жатыр екен.
Ораз-Мұхамедтің көзіне бірден түскені — үй иесі бастап, алдан шыққан барлық жұрт аулада мәртебелі мейманды қарсы алу қамымен жүрген қызметшілер тегіс бастары жерге жеткенше жапырлай иіліп жатқанда, әлгі жігіт қолындағы балтаны жоғары көтере керілді де, жүзін жарқ еткізіп, жаңғырықта тұрған кеспелтек ағашты қақ жарды. Әрі жұмыс, әрі тағзым. Әйтпесе екеуінен де аулақ. Ораз-Мұхамедтің назарын тоқтатқан — өзгеше мінез емес, жалбыраған ұзын шаш. Хан-Керменнен шашты мұсылман көрмеген. Орыс деуге тар жең, қынама бел, көлбең етек қазақи киіпті. Ораз-Мұхамед баспалдаққа емес, болмыс-бітісі бөлек малайға бет бұрды. Әли-Андрей сонда ғана ұқты. Жұрт қатарлы. Кайда барам, кімге жалға жүрем — өз еркім. Сонда айтып еді осы өлеңді. Сосын жаңа ғана жарылған ағаштардың бірін қолына алып, әлде балалайка, әлде домбыра ойнағандай, басын сәл қисайтып, әндете созған. Мұнда да таршылық. Үстегі киімге дейін жыртық. Жас өмір осылай өтіп барады!.. » Ар жағы қиындау... ренжіп қаласың деп тоқтаған. Иә. Ханның киімі бүтін. Бірақ оның алдында да талқы бар. Алай тартса да, былай тартса да... Қайтпек керек?
Ораз-Мұхамед ескі тарих жөнінде ғана емес, бүгінгі ел жайында да Қадырғали бекпен көп кееңесуші еді. Кейде тіпті уақыт өткізер қысыр әңгімемен кешті таңға қосатын. Қайраты қайтқан бек, кемеліне келген ғұлама қала іргесіндегі Ұлан-тау аталатын ауылда тұрады. Бұл жақтң тауы — қырқалы белес. Ұлан-тау да Хан-Кермен тұрған жарқабақ бітімдес; дарияға қараған екпеті еңселі, ал сауыры — жазық, жасыл белес. Сырты — көк терек, шаттауық аралас қалың тоғайға ұласатын, өңшең қарағай қималы шағын ауылдың жамырай келіп, жарқабаққа тіреле тоқтайтын тұсындағы ең шеткі, мүйіс басынан төмен сырғанай бере табандаған шым шатырлы жатаған үй — Қадырғалидікі. Жапсырма сенегі бар екі-ақ бөлмелі қиманың сыртынан іші жүдеу. Еденде ескі сырмақ, қабырғада көнетоз алаша. Жаймалы жер стол, бірі шымылдықты, бірі шымылдықсыз, сүйек бедерлі екі ағаш төсек, қаңылтыр мен қапталған екі үлкен сандық. Алайда Ораз-Мұхамед бүкіл Хан-Кермен уәлаятындағы ең бай үй — осы деп білетін. Екі сандық та лықа толған кітап. Бірінде ғараб, фарсы ғұламаларының әр түрлі фән ілімдері, тауарихтары. Екіншісінде түркі тіліндегі шежірелер, шайырлар, ескі жырлар.
Ғұлама бектің бәйбішесі — жасы қырықтарға келіп қалған, етжеңді, толық, ақ сары әйел Көшбике осы Ұлан-таудағы қарт молданың күйеуі өліп, жесір отырған жалғыз қызы екен. Ауып келсе де, ағайын ортасында жақсы қабылданып, көп ұзамай-ақ үлкен құрметке жеткен Қадырғалиға қалыңсыз беріпті. Ер күте білетін, биязы да байыпты, бар шаруаны өзі басқарып отырған қызын ғана емес, арғы атасынан келе жатқан қымбат қазынасы — қаншама көне кітапты мұраға қалдырған. Әрине, Қадырғали бектің қалы кілем төсеніп, қалың көрпе үстінде отырар да жайы бар. Бұрыннан естіген, білгенін, андағы, мұндағы шежіре, тауарихтан түйгенін байыптап, бағамдап, жалпы жұртқа ұғынықты тілде бес кітап жазыпты. Калап сұратып, көшіртіп алушылар көп. Бірі — қой, бірі — тай әкеп тастайды. Ақы емес, сый. Оның үстіне, орталарынан осындай ғұлама табылып, мәртебелері өскен, аталастар мен арадағы өкпе-араздық, дау-дамайда ұтыстары түгелденген әрі ескі бауырлық, туыстық рәсімді ұмытпаған төрт жүз түтін жалайыр аталы бекке арнайы сыбаға белгілепті. Арғы жұртындағы құрметіне орай, орыс өкіметі тарапынан тағайындалған, таза күміспсн төленетін сияпат тағы бар.
Бір сөзбен айтқанда, байымас, қорланбас жөні жоқ сияқты. Алайда өмірдің талай өткелегінен өткен, туған жерден ажырап, бірінен өлі, бірінен тірілей — бар жақыннан айрылған кәрі бек қолға түскен қаражатты жұмсаудың басқа бір көзін тапқан. Пәлен ауылда, пәлен үйде сондай бір кітап бар десе, арнайы іздеп барады, атасының құнын берсе де сатып алады, сатпаса ақысын төлеп көшіртіп алады. Осындай қажетінен, күнкөрістен асқан ақшасын қайыршы, кембағал жұртқа үлестіреді. Екеуі ағайын туыстан сырлас досқа айналды. Шертілмес хикая, ашылмас құпия қалмайтын. Тек айтылуы қиын бір әңгіме, шешімі шиыр бір кеп бар. Бірі жүректегі мұзды қозғаса, бірі көңілдегі күмәнді тірілтеді. Айтылуы қиын әңгіме — өз бастарынан өткен хал, шешімі шиыр кеп — ел жұрттың болашағы турасындағы толғам. Қадырғали өткен заман, озған күн туралы сөз туғанда ешқашан да өзінің жорықта өлген ұлын, жапада өткен қызын, отауы тігулі, оты жағулы күйде қалған жұртын ауызға алмайтын, Ораз-Мұхамедтің Ордадағы орнын, ата-ана, жақын жегжатын еске түсірмейтін. Ал келешек туралы кеңестен қашпайды, бірақ кесімді түйінге тоқтамапты. Бәрі бұлдыр, бәрі тұман.
Бірде қазақтың кез келген қоныс туралы айтатын: « Жеті жұрт келіп кеткен жер! » дейтін нақылын еске түсіріп еді. Бірде кәләм шәрифтен аят оқыған: « Әр қабилаға берілген кесімді күн бар! » — Енді бірде ескі түркі өлеңінен мысал келтірген: « Көрәрміз дүниені ойран бәрі — һәмишә бақи айырмас йоқ қарары! » Ақырында: « Аспандағы жұлдыз да жерге түседі. Хақ тағаладан басқаның бәрі өзгермек! » деп тоқтаған. Аймағын түгел болжауға адам ақылы жетпейді. Хақ жолынан тайма. Жат ортада өткен қанша жыл ішінде жеткен ғақылым — Адам-Атадан тараған ұлдың аласы жоқ, бәрі де бауырың. Өзіңді өксітпе, өзгені кемітпе. Әуел баста Алла бәрін де тең жаратқан. Сен де тең ұстауға тырыс... Ортадан ойып жол сал!.. VI тарау АЛАЛЫҚ Әзірге ортадан тапқан жолы — татулық, достық жайы. Амал емес, құрал. Қарауындағы басы асауларды құрық үзуден сақтандырған. Ағайын жұрт ішінде ардан безгендері болса, айып артып емес, ақылмен икемге көндіруге тырысқан. Хан-Керменнің хал-ахуалын кәміл пайымдап еді. Ел ес жиюы керек. Оң, солын танып, іргеленуі, өреленуі керек.
Одан берідегі тыпырдың бәрі зиянға шықпақ. Арандатушының әрекеті ғана болмақ. Тілектестер, тілектес қана емес, көмектес, одақтастар көптеп табылды. Қайшылас, қарсыластар да бар еді. Екі топта да жақсы мен жаман аралас. Бірі кейінгі ұрпақ жайын ойласа, бірі бүгінгі есебінен жаңылмау қамында. Солай болмас жөні де жоқ. Ораз-Мұхамед айтылған кеңес, көрген кептің бәрін де, құп алмағанмен, құлақ қоя тыңдаған, ескерусіз тастамаған. Ештеңеге таңырқамаған, ақыр түбі өз қалауымен жүрген. Таңырқатқан — осы екі топтың басында да басқа жақта болуға тиіс кісілердің отыруы еді. Астарын ақтармай, жадағайлап, тұрпайы айтқанда, « орысшыл » топтың Ораз-Мұхамедтен соңғы үлкен басшысы және ең көрнекті өкілі — пайғамбар ұрпағы Бөлек сейіт болып шықты да, ақ патшаның мархаматын көп көрген шырын бегі Есеней « мұсылманшыл » топтың көсеміне айналды. Бұл ғана емес.
Бар болмыс-бітісімен, сенім-өжданымен осы, қарсы бетте қалуға тиіс Саманай бек Ораз-Мұхамедтің қасынан табылды да, әке жолын қууға тиіс екі ұл — ірі дінбасы бола тұра жыртық шапан дәруіштің тірлігін кешкен Бөлек сейіттің байлыққа бөгіп, сән-салтанатқа шомып отырған ( қалада тас сарайы, далада басыбайлы бірнеше аулы, жайылым жері, қаншама малы бар ) екі баласы — Ақ-Мұхамед пен Еш-Мұхамед Есенейдің тобына қосылды. Әрине, Хан-Кермен жұрты, дәлірек айтсақ, игі жақсылар осылай — бір-ақ күнде жіктелмеген. Тіпті әуелде Ораз-Мұхамед « орысшыл » атанам деп ойламаған. Ниетке алған ізгі істі жүзеге асырудан бөтен пиғылы жоқ-ты. Сол үлкен ойын оң жолға түсіру үшін жақын көмекшілер іздеген. Жақсы атаулыдан ақыл, кеңес сұраған. Бөлек сейітпен достасуы да содан басталыпты. Бұл — көпті көрген кемеңгер адам еді. Дүниені тәрік еткен, өмірдің бар қызығынан жеріген. Алпыс екіге толған күні: « Пайғамбар жасына жеттім, бұдан арғы ғұмырым өзімдікі емес », — деп, мал-жанын түгел бала-шағаға тапсырып хан мешіті түбіндегі тас хұжраға қоныс аударған екен. Бірақ бар тілегін о дүние емес, бұ дүниеге, заманына, заманынан соңғы адамына бағыштаған.
Арғы атасы Ақ сейіттің өз еліне ақ патшамен бірге шапқан ақкөздігін де, өз әкесі Кәшке сейттің мүридтерімен бірге ауыл аралап, ғазауатқа әзірлік туралы үгіт жүргізген қызылкөздігін де келекелей отырып, әңгімелеп еді. Бірінікі — азғындық, бірінікі — қорқаулық. Бірі ағайын жұртын өзі қырды, бірі басқаның қыруына құрық сайлады. Есептері қатесіз шықты: Ақ сейіт малды болды, Кәшке сейіт атақты болды, бірақ екеуі де елдің жауы еді деп тұжырған. Адамшылықты сақтау, ар-өжданды сақтау, аят-хадистен ауытқымау — мұрат осы. Басқаға айтар өсиет, қалдырар мұра да осы. Ораз-Мұхамед Бөлек сейіттің мұсылман емес жұрттың бәрін жауға балаған көрсоқырлықтан ада, өзгеше әрісіне ғана емес, ақиқат жолы — ақ өжданда деп есептейтін берік дәтіне де таңырқаған. Ақсакалмен түсінісе келе, жер бетіне әділдік, теңдік орнатар Мәдіге үміт артқан Саманай бектің де бар бітісін, бұрма-қалтарысын танығандай болып еді. Ал Есеней тым қиын екен. Тереңдігінен емес, тайғақ, тасырлығынан. Жоқ, тайғақ та, тасыр да емес. Өзгеше. Өзгеше бітімді адам. Танып білу мүмкін еместей.
Үнемі алға ұмтылатын астам бекті тежеу емес, арғын бегін артык көрмейтінін айтып ақталу да емес, ақиқат шыны. Риза болғаны, әлде кекеткені белгісіз.— Тек бұл ұлағатты сөзіңіз сол бұқара жұрттың құлағына жетпегей. Төбемізге ғана шығып қоймас, тесіп, миымызды шабақтар... Қабырға құласа, қалған үй де ұзаққа бармас. Қалқиып тұра беруін емес, іргесі берік, төбесі бүтін, жауға айбар, елге қорған — жылы ұя болуын ойла. Сөзіңізде қапы жоқ, тақсыр. Әйтсе де, өзіңе мағлұм, тақсыр. Хан мен қарашы тең болмағанда, бек пен бұқара қалай теңеспек? Атасы артық туса да шырын маңғыттан биік тұрмасын дейік. Бірақ хан емелдесі Есеней итпен емшектес Исмайылмен қалай қатар отырмақ? Сүмелен ұғлы Исмайыл деп көтермелеп қояды. Ал әкесінің аты Сүмелек еді. Елден озған жамандығына орай, жұрт солай атықтырған. Өзінің азан айтып қойған аты — Итемген еді... — Итемген... неге Итемген? Соған орай перзент тұрмай қояды. Ақыры, қартайған кезде туған ең соңғы ұлын елдің ескі ырымымен иттің бауырына салған. Кәдімгі, жаңа күшіктеп жатқан қаншықтың бауырына.
Сорлы бала басқа күшіктермен таласа-тармаса еміп, иттің сары уызына тыңқиып тойып алыпты. Содан соң... ауырған, өлген қайда... Оның үстіне, жұртың бәрі жиренсін деп атын Итемген қойса. Жын-шайтан түгілі, әзірейілдің өзі маңынан жүре ме? Сол Итемген ақыры бұқаны бұрап жығар балуан болып шықты. Итемген атаған жұртпен жағалай төбелесіп жүріп, Исмайыл болып алды... — Қызық екен. Былай өзі... дұрыс жігіт пе? Бірақ қара күшке мығым. Аусар, әңгүдік... Арғын Айдар балуан осыдан екі жыл бұрын Қырым бетте, кездейсоқ қақтығыста өлгеннен бері тіпті есіріп кетті. Жиын-той атаулыда бас бәйгені күреспей алады. Айтпақшы, тағы бір өнері бар. Көлжұтар мешкей. Талай бәсте кұнан қойдың етін түгесіп жеп, қазанын төңкере ішіп, атқа өз аяғымен мініп кеткенін көзім көрді. Не керек, некес шіркін, маңғыттың атын аспанға шығарып-ақ тұр. Сол Итемген-Исмайылды көп ұзамай, тойда көрген. Исмайылды ғана емес, Есенейді де жаңадан кездестіргендей еді. Жаз жылы болып, егін айрықша бітік шыққан. Өнімге орай, біреуге көп, біреуге аз салынатын, бірақ жалпыға ортақ ауыр салғырт қалан тағы жоқ.
Жұрт өмірлік азығын жинағандай желпініп еді. Қошеметшіл ері құдайдың шарапатты құлы ретінде көзінше де, сыртынан да көптіре мадақтаған, босаға аттаған алғашқы қадамымен еліне құт әкелгеніне өзі де қуанған Ораз-Мұхамед егін орағынан соң өткізілмек дәстүрлі Сабантойға айрықша мән берген. Атарман, шабармандар, үлкенді-кішілі әкімдер жабыла жапырласып, екі апта бойы дайындық жасасты. Терістіктегі ел шеті Жаубаш аулының арғы жағынан тартып, иірім-иірім тоғайларды шырқ айналып, кырқа белестерді көбелей шабатын қырық шақырымдық бәйге сорабы белгіленді. Жүйрік аты бар азаматтарға арнайы айтылып, бұрын болмаған, ұзақ та қиын жарыс жолымен танысуға мүмкіндік берілді. Той орны — қаладан тай шаптырым жердегі, әр тұста сары жағалдана бастаған әсем орман тықсырыла серпілетін Қарлы жазығының қақ ортасына ханның көк шатыры тігілді. Ізінше алпауыт бектер келіп орнай бастады. Ақыр соңында мерекеге құмар жұрт жапырлады. Той ошағына бір күн бұрын жеткен Ораз-Мұхамед жасыл жазық жыпырлаған киіз шатыр, ағаш күркелерге лықа толғанын көріп, қарашы бектерге айрықша ризашылық білдірген. Той дулы, шулы өтті. Бұрын-соңды мұндай мереке көргеміз жоқ дескен қошеметшілер. Ораз-Мұхамед риза еді. Қызуы қайта бастаған күз күніне де, өзін назарынан тастамаған көктегі тәңіріге де.
Көңілге жарықшақ түскені, бәлкім, ел ішіне жік енгені — үшінші, соңғы күн. Жорға жарысы, көкпар, сайыс, теңге алу сияқты ат ойындары бітіп, жаяу жарыс, балуан күрес басталған. Екі күн бойғы мерекелі ойында, дәмелі аттарын, өнерлі жігіттерін алға салған тартыс, тайталас үстінде әр ру өзінің бар қасиеті таразыға тартылғандай, мерейі асса — осы тойшыл жұрттан, бүкіл Хан-Кермен уәлаятынан ғана емес, бар ғаламнан озатындай кепке түскен. Бар тілек, бар үміт, бар жақсылық осы бүгінгі күнмен, бүгінгі жүлдемен тәмамдалатындай. Атты сайыста бәрінен маңғыт білекті шықты. Жорға жарыс, теңге алыста қыпшақ озды. Көкпар мен қыз қууда арғынның мерейі асты. Ұсақ-түйек бәйгелердің көбін кіші рулар иеленіп жатыр. Аты аталмай тұрған — шырын ғана. Бар дәме аламан бәйгеде қалған. Шырын — саны шағын болса да малы мол ру. Бәйгеге қосылған жүз жиырма аттың тең жарымы десе артық болар, нақ үштен бірі солардікі. Және сан көбейтер шабан шобыр емес, өңшең сәйгүлік. Бірі болмаса бірі, тіпті бірнешеуі қатарынан келеріне ешкім күмәнданбаған. Бәрі де сенген. Сенген тағы бір адам бар екен.
Тек басқа атқа. Тама Нұрұзақ. Көп сенімнен бір сенім асты. Нұрұзақтың бәйгеге жаңа шыққан, бұрын беті ашылмаған Қара Бұлан дейтін жүйрігі қара үзіп, тосын келді. Бұдан соң... екінші, үшінші, төртінші, бесінші, алтыншы — арасына бөтен ешкімді енгізбей, іркес-тіркес жеткен бірнеше ат — түгел шырындікі еді. Мазақ үшін түйдегімен озғандай. Бай шырынның бес бәйгесі жарлы тама алған бас бәйгеге жете ме. Бар үміті бір-ақ кесілген шырын жағы жарылып өліп кетуге шақ қалды. Ендігі аталы ойын — күрес. Мұндағы бас бәйге, әрине, Итемген-Исмайылдікі. Ораз-Мұхамед дауасыз балуанға таңырқай, тамашалай қараған. Атты кісіге жуық бойы бар, мықыр емендей жуан, алып сары. Шекесі қысық, шықшыты шығыңқы, үшбұрышты, тақыр бас — зор кеуде үстіндегі түйіншек сияқты. Басқа балуандардай шолақ бешпент киіп, бел буынбаған. Кеудесі жалаңаш. Қораланған топ алдына, қақ ортаға барып, оң тізесін бүгіп, жүрелей теңкиіп отырғанда бұлшық еттері буылтықтана білеуленіп көрінген. Маңғыттың бас балуанына қарсы ешкім белсеніп шыға қоймады. Дәмелі жігіттер намыстанса да, бақ сынауға батпай тұр.
Топ алдына тіленіп шыкқан соң жер болып жығылу масқара. Оның үстіне дүлей Исмайыл өзімен алысқанды жай ғана жықпайтын, көбіне майып етуге тырысатын. Жаршы маңғыт балуанымен белдесер кісі бар-жоғын үшінші мәрте сұраған соң, хан төңірегінде отырған бектер еріксіз қозғалақтап еді. Балуан Айдар, батыр Айдар, сенен соң арғында ұл тумаған екен ғой… — деді Шәш түңіле күбірлей. Қалған жігіттерді қаңтармаңыз, тақсыр, — деген Төбей. Хан жарлығын күтіп, түксие түнеріп отырған Исмайылдың құлағы мұндай сақ болар ма, көк көздері жарқ етіп, басын көтеріп алды. Сөзге де іркілмеген. Шошқа емізсең де шырыннан менімен белдесер ұл тумайды! Тарт тіліңді! Дәл сол сәтте екінші бір ызбарлы дауыс естілген. Сен де әліңді біл! Мықты болсаң шығар жігітіңді! Біреуі батпаса, екеуін, бесеуін қатар сал!.. Тоқтау айтуға тиіс, жоқ, ашу шақыруға, тыйым салуға тиісті Ораз-Мұхамед дауыс көтермеген, басқадай да ыңғай танытпады. Жанжалдас топқа да, басқа жұртқа да көз салмастан, бәрінің төбесінен асыра қарап, үнсіз сазарған да қалған. Дабыр басылып, барлық жұрт өз аузына қарағанда ерні әрең жыбырлады.
Ешкім тіс жарып, тіл қатпады. Әуелі көк мақпал қайырмасына маржан төгілген ақ киіз қалпағын ханның аяғына атты. Содан соң өне бойы әр түрлі кейіпті ақ күміс жұлдыздан көрінбейтін жасыл шапанын сыпырды. Аруақ, құдай бар болса, алып ұрам, кеспе жолымды! Жығылсам өзің де ұстамассың — дүниеден безіп, ел ақтап, диуана болып кетейін!.. Артта, ат үстінде тұрған шырын аламандарының бірі шеңберді кеуделей бұзып, топ алдына шыққан да, Есенейге көлденеңдей берген. Ат екі аттап барып ортаға тоқтағанда аяқ көтерген жоқ, сыпырыла сырғанап түсті. Сол сәтте қос айыр қамшыны білемдей ұстаған аламан ақыра айқайлап, шірене көтерілді де, найзағай ойнатып, от суырғандай ысқырта сілтеп, Есенейді жон арқадан қатарынан екі рет осып-осып жіберді. Атыла ырғыған Есеней, таудай болып, бүктетіле түрегелген Исмайылды белден ала түскен. Аруақ! Жұрт күңірене шулап кетті. Бәрі бірдей Есенейді ғана көтермелеп жатқандай. Тіпті Маңғыт-Ата деген ұранның өзі шырын бегіне алқау тәрізді. Ораз-Мұхамед те құдайына жалбарынып, кердең бектің тілеуіне көшкен. Ал сынбас жөні жоқ сияқты. Сынбайды, шылпара уатылады, балшықтай иленеді.
Екеуінің күресі әлгі ескі жырдағы Сары дәу мен баланың күресіндей. Есеней де бойшаң кісі еді — Исмайылдың иегінен ғана келеді екен. Жаңа, сырт киімін шешкенде иықты, бұлшықты көрінген, талай ұрысқа түскен, қайратты бек қырықты қусырса да бойына арам ет жинамапты, әсем әрі айбынды — маңғыт балуанымен тіресе кеткенде еменнің салмағы басқан шыбықтай майысты. Исмайыл күресіп емес, ойнап жүргендей, иеді, бұрайды, шырқ үйіреді — бірақ түсіре алмаған. Қайта, бой жарыстыра тіресіп қалған бір сәтте іштен ілдірген екен, ауыр шайқалып барып әрең оңалды. Сонда ғана жұрт бұл — ойын емес, күрес екенін және шырын бегінің артын аңдамаған есерлікпен, қаны қарайған өшпенділікпен емес, өзіне сенген делі бас, өр көңілмен шыққанын аңдағандай еді. Балуанның талайын көрген Исмайыл да бәсекелесін жаңа бағалағандай. Екінші қайтара шалдырмау қамында. Кенет үйіре ырғады да, Есенейді тік көтеріп алды. Дулай қызған жұрт қылышпен қиғандай қалт тынды. Енді қабырғасын қаусата лақтырады. Бұғанасын сөге жерге ұрады. Қазык қып қағады. Әйтеуір, бір сұмдық күткен. Ешқандай сұмдық болмады. Есеней екі аяғымен тік түскен. Қолы лып етіп қайтадан Исмайылдың белін тапты.
Тақсыр, тоқтам бер!.. Ораз-Мұхамед тоқтам айтып үлгермеді, дүние асты үстіне түсе дүмпіген. Сары дәу батыр баланы жапыра құлаған сияқты еді, келер сәтте аяғы аспанға шығып, тоңқалаң аса төңкерілді де, Есеней үстіге шықты. Тіпті төбедей теңкиіп, шалқалай түскен Исмайыл өзі көтеріп шығарғандай көрінген. Қамзолы екі айрылған, беті әлем-тапырық, екі көзі қып-қызыл Есеней мана ат сауырына мінгендей, аяғын талтайта секіріп, Исмайылдың үстінен аттап өтті де, екі қолын көкке соза, тізерлей сылқ түсіп, тәңіріге мүнәжат айтқан. У-дуда, қуаныш-күлкіде шек жоқ. Ораз-Мұхамедтің өзі орнынан тұрып, алға шықты да, үстіндегі қамқа шапанын бектің иығына жапты. Бір түрлі жуасыған, бойындағы бар күшінен айрылғандай сылбыр Есеней Ораз-Мұхамедке кінәлай қараған. Көзі қаймыжықтана жасаурап кетті.— Бірақ алтынды тон жапсаң да, арқамдағы жара жазылар ма. Әттең, — деді сосын жеңіл күрсініп, Ораз-Мұхамедтің басынан аса қарап. Тілге тиек берген Есенейдің өзі болғанмен, бектің бетін тырнаған қарашы қатаң жазаға тартылуға тиіс-ті. Бірақ екі адамның шарпысы екі рудың тайталасына ұласқан.
Исмайылға кінә артсаң, оның артындағы Саманайды кемітіп қана қоймайсың, намысқор Маңғытты өр кеуде шырынға да жығып бересің. Ал бұл — әділдікке жатпайтын. Бірақ Есенейдің де есесі кетпеуге тиіс еді. Ораз-Мұхамед бас бәйгені әуелі маңғыт балуанына бұйырып, содан соң айып ретінде Есенейдің аяғына тастатпақ еді — шешімі шұғыл шырын бегі саясатқа жол қалдырмаған. Есенейдің ерлігі мол, өрлігі одан да зор. Көрісте көсем, сөйлесте шешен. Бірақ қаншама мәрте кеңескенде бір ауыз бәтуалы сөз айтпапты, бір мысқал ақыл қоспапты. Танып, білгелі он жыл. Он жыл ішінде титтей өзгерсеші. Сонда бар тілегі жеке басының жыры болғаны ма. Ру... Ол да қалқан. Бектің бағын асырар, атын абыройға бөлер құрал ғана. Бар мұрат — басқадан еңселі көріну. Бұл жолда айла-шарғы, әдіс-амалдың қайсысына да бар. Әуелде алыстан арбасып еді, кейін жақыннан қаржысуға да әзірлігін жасырмады. Емеуріні анық-ты. Бәрінен биік тұтсаң, астымдағы атым ғана емес, кеудемдегі басым да сенікі деп құлдық ұрмақ. Ерік берсең ештеңеден тайынар түрі жоқ. Ерік бермесең де тайынбасын осы Сабантойда көрсетті.
Және күмәнді, келеңсіз іске аяқ басқанымен, ақыр түбі аламан алдында абыройы асқан, көп көзінде көтеріле түскен. Әуелде-ақ шырын бегін шеттету ойында жоқ Ораз-Мұхамед Сары дәумен жанкешті алысынан соң Есенейді жан тартып, бауырына баспаса да, жақсы есепке біржола қосып, мәртебесіне лайық сый-сияпатын аямаған. Отырыста үлкен сыбаға, кеңесте әуелгі сөз сонікі. Аралары ашылғанын анық пайымдаса да, ұзын арқанды үзе тартар деп ойламаған. Алайда көп ұзамай тартысуға, үзісуге тура келген. Және бұл жолы Ораз-Мұхамед емексіткен де жок, бұлталаққа да жібермеді. Хан-Керменді күн көзі біржола жоғалған, ауа тұманытып, аспан тұлданып тұратын дымқыл ызғарлы күз басты. Орман саржағал тартқан, ал жер жап-жасыл қалпы. Тіпті, оты тозған жайылым атаулы күз басындағы қалың жаңбырдан соң қайта түрленіп кеткендей. Бұл өңірде жер сары салам төсенген жүдеу кейіпте емес, жасыл құрақ жамылған жайсаң қалпында кар астына түседі екен. Тебіндегі жылкы кақаған қыстың өзінде көктен шықпайды. Құтты мекенге қоныстанған халықтың қотаймас, байлыққа бөкпес жөні жоқ сияқты.
Жүрісінен отырысы көбейюге айналған, арқасы құрысып, аяғы салыға бастаған Ораз-Мұхамед садақ тартып, сейіл жасау үшін, азғана нөкермен Ака-дарияның арғы бетіне, Сары аймақ жаққа бұлан аулауға шыққан. Жолай осы өңірдегі жарлы ауылдардың ішіндегі ең жүдеуінің бірі Ордақының үстінен өтуге тиіс-ті. Аялдамаған, елді дүрліктіріп, ауыл ортасын да баспаған; артына шағын болса да бітімі сәнді, айбарлы топ ерткен хан өңшең жапырайған жаман қималы жадау ауылды жанамалай берген. Ілкіде ғана соқпа жаңбыр өтіп еді. Аспан айғыз, жер лайсаң болса да ауа бұлыңғыр емес, төңіректегі сары балақ, иірім-иірім тоғайлар мен майда белесті көк жасыл жазық жаңа ғана риясыз көрініс тапқандай. Ауыл іргесіндегі астығы жиналған, қап-қара, әр тұстағы, күзгі жаңбырмен жарыса шыққан, соншама жетім, соншама сұрықсыз кейіпті арамшөптері көзге андағайлап көрінетін шағын егінжай ғана суық болса да сұлу табиғаттың көркіне қол сұққандай.
Егінжай ғана емес, жапырайған, өңшең көне қималы ауыл да... Ағаш мол, тым құрыса, үйді жөндеп салуға болар еді ғой деп ойлады, көңілі хош, қою батпақты қара жол жиегіндегі, ат тұяғымен кейде шұрқылдай ойылып, кейде суы шашырай тұяқ шылаған көк шымды солқылдата басқан қара арғымақ үстінде салғырт отырған Ораз-Мұхамед тыжырынып. Жадау суретке қарамауға тырысқан. Ышқына шыққан айқай амалсыз мойын бұрғызды. Жаңа, бергі шетте, мал айырып жүр ме, аттылы, жаяулы әлдебір кісілер көзіне шалынған. Алдында жиырма шақты бұзау-торпақ, ешкі-лағы бар үш атты бері бөлініпті. Арыда, әр үйдің қалқасында, әлде хан тобын тамашалауға шыққан ба, әлде мына өңшең арық, ұсақ мал айдаған үшеуді шығарып салғаны ма, қадау-қадау кісілер, үлкенді-кішілі бала-шаға көрінеді. Жаңа айқайлаған — әйел екен, сүріне-қабына жүгіріп, аттыларға жеткен беті азғана малды тегіс үркіте ортаға кірді де, арық қызыл торпақтың басына жармасты. Осы кезде аттылардың бірі кеуделей бере, әйелді қамшымен бір-ақ тартып, етпетінен түсірген. Қызыл торпақты да шықпыртып, серіктері жинап алған малға қуып тықты. Жанжалды тұсқа қарай еріксіз бұрылған Ораз-Мұхамед аттылармен бетпе-бет келіп еді.
Хан екенін танысымен, күз күніне лайық сұр зыбын, елтірі малақай киген суық өңді үш жігіт те үздік-создық аттан түсті. Ораз-Мұхамед олардың сәлемін алмастан, жаңа жығылған жерінде төрт тағандай батпақтап, қимылсыз жатқан әйелге қарады. Басына көк пе, қызыл ма, белгісіз, түсі оңған көне тастар байлаған, ұзын, жыртық бешпентті қартаң әйел екен. Ораз-Мұхамедті көрген бетте батпақта тізерлеген қалпы құтыра еңсе жазған да, тістене ысқыртып, оқ боратқандай үсті-үстіне төпелеп балағаттай жөнелген. Ең сыпайы сөзі — қансорғыш гәуір, ең жеңіл қарғысы — ұлы-қыздың жәсірге кетсін. Арттағы нөкерлердің бірі зекіп тыймақ еді, Ораз-Мұхамед қолын көтеріп, тоқтатып тастады. Бар байыптағаны — долы әйел мұны басқа біреу деп тұр. Бар ұққаны — өзі жесір, алты баласы бар, жалғыз сиыры осы жақында ғана кеуіп өлген, енді жалғыз торпақты көпшірге ( * Хан пайдасына жиналатын арнайы салық ) әкетіп барады.
Бейбастық сөз қаншама ауыр тигенімен, бұл арада өзіне беймәлім әлденендей кілтипан барын аңдап, сабыр сақтап, ақырына дейін тыңдаған, терісіне сыймай ашуланған Ораз-Мұхамед әлде ақылынан алжасқан, әлде басқадай бір налаға ұшыраған әйел өз қарғысына өзі қақалып барып тоқтағанда ғана тіл қатты. Жер-көкті тегіс балағатқа толтырдың, бірақ сенің көз жасыңа менің қатысым жоқ, көпшір де, қалан мен шүлен де бір емес, екі жылға кешірілген; мен — Ораз-Мұхамед ханмын деген. Жаңа ғана жер-көкке жасын ойнатқан әйелдің зәресі ұшып кетті. Мелшие бақырайып сәл отырды да, екі сұқ саусағымен қатар бет жыртып, шегіне тайғанақтай орнынан көтерілді. Содан соң бетін басып ауылға қарай тұра қашты. Ел аралау, сейіл-серуен, аңшылық кезінде үнемі хан қасынан табылатын хас хажиб жасқана тұрып сөз бастап еді. Ханға тиесілі алымның түгел кешірілгені рас. Мұндай мархамат, кеңшілік жалпы жұртқа үлкен жеңілдік әкелгенімен, хан сарайы үшін орны толмас шығын болып отыр. Бірақ хан хазіреті ештеңеден таршылық көрмейді. Өзінің жеке басына тиесілі қаншама иелік, қонысы бар. Солардан түсетін түсімнің өзі-ақ диуан-хана мен ақ сарайды ғана емес, бүкіл Кермен жұртын неше жыл асырауға жетерлік.
Ширығып тұрған Ораз-Мұхамед қарт қызметшісіне амалсыз кейіген. Хас хажиб ер үстінде қозғалақтап, ат жалына төне қараған қалпында жаңағы әнін ары қарай жалғастырды. Халық бай болса, хан да бай болады. Кедей болса, амал жоқ, салғыртсыз күн кешу мүмкін емес. Ханның жайы осылай болғанда, қалған қарашы бектердің халі тіпті қиын. Тым құрыса көпшір жиналмаса... Төзімі таусылған Ораз-Мұхамед: — Хас хажиб! Неге бас қатырып тұрсың? Қайдағы көпшір? Кімнің көпшірі? Өздері үшін ай мен күндей ақиқат, ас пен судай үйреншікті жайттан әміршілері мүлде бейхабар екенін алдымен аңдаған сарай қызметкерлерінің бірі іс жайын байыптап айтып берген. Тек Сары аймақ қана емес, Ақ аймақ пен Қара аймақтан, бүкіл Хан-Кермен жұртынан шырын бегінің пайдасына көпшір жиналады екен. Жыл сайын. Әлмисақтан бері. Ораз-Мұхамед терісіне сыймай кетті. Не сұмдық! Ақ патша Борис Годунов бүкіл Русия халқын екі жылғы алымнан босатады. Ораз-Мұхамед хан бүкіл Хан-Кермен жұртын екі жылғы салғырттан құтқарады. Қарашы бек атаулы өз теліміндегі ауылдарға тағы жеңілдік жасайды. Тек Есеней... Есеней ғана!..
Рас, ол да өзіне қарасты Қарамыш аулын, өзіне тәуелді барлық шырынды бір жылғы алымнан босатқан. Оның есесіне бүкіл Хан-Кермен патшалығынан көпшір жинайды!.. Есенейдің бұзау-торпақ, тоқты-торым айдаған атармандары көз көрімге шығып кеткен екен. Артынан қуғызып, кері қайырды. Ордақы ауылынан жиналған барлық малды иелеріне таратып беруге бұйырған. Ал бектің өзі ертеңнен қалмай осы Сары аймаққа, аңда жүрген Ораз-Мұхамедтің ғұзырына жетуге тиіс. Сай жебемен бұлан жыққан, томар оқпен тиін түсірген қызықты аңшылық тура бір аптаға созылды. Есеней Ақ сарайға бір-ақ келген. Онда да екінші күні. Кердеңдей кіріп, кекірейе жауаптаса ма деп еді. Кішілікпен кірді, төменшіктеп сөйлесті. Әуелі хан тақсырмен бірге ауда жүре алмағанына өкініш айтқан: сырқаттанып қалыпты. Содан соң ғафу сұраған. Ғафу. Кінә — атарман-шабарманда. Ауырып жатып, айту есінен шығыпты. Жылдағы уақытта бәрі де шартарапқа тұра шапқан. Тіпті тирақтығын танытпақ үшін, апта бұрын қимылдапты. Әйтпесе хан хазіреті құт болып келген жылғы барлық алым-салық сияқты, көпшір де кешірілген. Ораз-Мұхамед жіби қоймады. Қайта, тәкаппар да тәуекелшіл бектің бұрын білінбеген бұлтақ мінезі — қандай тайғақтан да шатқаяқтамай шығар ебіне қаны қайнаған.
Тік кетті. Төленбейтін салықты қалай кешесің, бек! Әуелі хақ құдайдың, одан соң хан хазіреттің ғана қарауындағы халықтан көпшір жинауды қай шариғатқа сыйғызасың? Есеней бозарып кетті. Бірақ ашудан — таңырқауы басым еді. Мен жаңа айттым. Тағы айтам. Кешірім жариялар қисын жоқ. Өйткені хан боданындағы жұрттан бектің пайдасына көпшір жиналуға тиіс емес. Қашан, кім ойлап тапқан низам? Қажет десеңіз, менің қолымда атамның атасынан келе жатқан, Нұр-Дәулет ханның қастерлі мөрі басылған жарылқау қағаз бар... — Ортасын ойып, балаңа батпырауық жасап бер, — деді Ораз-Мұхамед. Бұдан былай Хан-Кермен жұртынан шырын бегінің пайдасына жиналатын арнайы салық мүлде жойылады. Сөзіміз осы. Есеней мұндай шұғыл шешімді ақылына сыйғыза алмағандай, салбырай түсіп аз отырды. Қырымда, хандық ішінде бейлік құрған шырын бегінің тіпті өз қалғасы бар... Қай ру мұндай құрметке ие болып еді?! Жоқ, шырын деген ру атымен! Таразы басы аумасын десең, аусарлықты қой, ақылға көн! Әлде аяқ-қолымды байлап, гәуіріңе тапсырасың ба? Мен құдайды кінәламаймын.
Сен де, хан ием, әуелі ақ патшаға алғыс айт... Бәріміздің де басымыз ноқтада, зауалды көктегі тәңіріден емес, жердегі тақсырдан күтейік... Келер аптада қыс қамына орай шақырылған хан кеңесіне келмеді. Одан соңғы күндерде де диуан-ханаға бас сұқпаған. Арада ай өткенде Ораз-Мұхамедке суық хабардың да ұшығы жетті. Шырын бегі жаулық жолына біржола бет қойған тәрізді. Соңғы айларда мүлде жұмыссыз қалған, енді өз бетімен-ақ жаңа шаруаға белсене кіріскен, өңейіп, бетіне кызыл шырай жүгірген шорта бегі Шабайдың жансыздар арқылы жинастырған деректеріне қарағанда, Есеней бастаған шырынның бас көтерер барлық мырзасы, белі жуан байы құран ұстап анттасып, бәтуаға тоқтапты: қайткенде де қазақтан келген ханды тақтан тайдырмақ. Бұл жолдағы алғашқы қадам — Ораз-Мұхамедті әуелі шырынға, содан соң бүкіл елге жексұрын таныту, болса керек. Қазақта жоқ шырын мұнда да жойылуға тиіс депті. Хан-Кермен халқының өзіне қысас әзірлеп жатыр. Осында келерде ақ патшаға Інжіл ұстап ант беріпті. Мұндағы бүкіл мұсылман қауымын құдайдан бездірмек. Мәскеу түбінде орыс әйелі, шоқынды баласы бар көрінеді. Хақ дінді халықты аздыру әрекетін Сары аймақтан бастапты.
Орыс пен ноғай-қазақ тату тұрсын, татулық жөні — қыз берісіп, қыз алысу десе керек; екі ортадан туған бала ақ патшаның ең сенімді кұлы болып шықпақ. Қара шекпен мен қара зыбынның көңілдес татулығы, туыстас құдалығы аз көрініпті. Ас ортақ болсын, ар-өждан бірге болсын деген жасырын жарлық шашқан. Көп ұзамай бүкіл Хан-Кермен халқы кәпір қауымына қосылмақ. Бұл — теңгенің үсті ғана. Ал асты... жаңа бедер емес, кері таңба. Қазақта жоқ ноқта Хан-Керменнің де басынан сыпырылуға тиіс депті. Уәлаяттағы орыс ағайындарға қастандық жолына түскен. Хан көтерілген күні құран ұстап ант беріпті. Мұндағы крістиан қауымын түгел құртпақ. Екі жұрттың ортасына от тастау әрекетін Сары аймақтан бастапты. Ондағы қарындас бодандарына көршілеріңнің ұлдарын аздыр, қыздарын қорла деген жасырын жарлық шашыпты. Қазіргі кезде күрестің ең тиімді жолы осы десе керек. Кесімді күні түп көтеріле... Не керек, ертегі тәрізді. Ораз-Мұхамед әуелде күлген. Соңынан ашуланды. Жалаға емес. Өзін екі жұртқа бірдей соншама ақымақ етіп көрсетпек әрекетке. Бірақ ноғай-қазақ арасында да, орыс арасында да тек өздеріне ғана арнап шығарылған хикаяға имандай ұюшылар бар екенін естігенде таңырқады.
Ал шырын мырзаларының тобына басқа ру есебінен еріксіз иеленіп, зорлықпен ғана ұстап отырған жайылым, шабындық жерлері кесілген, кесілмесе де бодау төлеуге мәжбүр болған біраз шонжар, оның ішінде пайғамбардың ақ сәлделі екі ұрпағы — Ақ-Мұхамед пен Еш-Мұхамед те қосылғанда шынымен кейіді. Ел жайына жетік, риясыздығы күмәнсіз Қадырғали бектен кеңес сұрап еді. Араздық жайын естігенмен, ел ішіндегі өсектен бейхабар екен. Кеселді дерт бүкіл денеге жайылмай тұрғанда емін тап деген. Татулыққа, бірлікке кел. Әрине, көпшір қайта кесілмейді. Бірақ есе толтырар, көңіл табар амал көп. Алдымен, бектің өзін шырын, барын, қаңлы, барлас — қонысы ыңғайлас төрт ұрықтың басы деп таны. Сен ойлап тапқан жүйе емес; осындағы жұрттың аласы жоқ, бәрі ағайын. Содан соң, хан — кембағал, халық кем-тар кезде билеп-төстеп қалды, жөн біледі, жол-жобаға қанық, жаңа низам жариялап, бас уәзір тағайында. Есенейге атақ-абыройдан, жеке басының сыйынан бөтен ештеңенің де керегі жоқ, басқадан биік қойсаң болды — берік тұғырың болады деген.
Ал мына өсек жайына келсек… ақылсыз көрінсе де артында зілі мол, жаласы жабысқақ екен, бірақ оны басу да оңай. Жеңіл ауыз арамзаның екі-үшеуін жария етіп, жазаға тарт. Қалғанын бүлікші бектің өзіне тапсыр. Арада апта өтпей, жаңағы кеселді теңгең қайта соғылып шығады. Қарындас жұрт үшін елін сүйген ұл, еншілес ағайын үшін ақ патшаға адал құл боласың да шығасың деген. Жолы ауыр, бірақ баска жөні жоқ деген. Ораз-Мұхамед алдына сызылған сораптың түзу екенін біле тұра, аяқ басудан тартынды. Басыбайлы бектен кешірім сұрағаны. Талай адам құлдық ұрып жатып қарқылдап күлер. Билігі күшейсе де беделі азаяр. Іштей қорланған. Ең бастысы, ер мінез — жосықсыз дақпырттың қаншалық уыты барын байыптағысы келмеген. Жақсылыққа жету үшін жамандықпен қауышпай-ақ қойды. Жек көре отырып қалай жан тартпақ. Көлегейлі тірлікке біржола батса, өзін-өзі сыйлаудан қалар еді. Ел ағасы Бөлек сейітпен де ақылдасып еді. Кеселді дерт бүкіл денеге жайылмай тұрғанда кесіп таста деген. Асқан бекті аяғына бұғау салып, алдыңа келтір, Ақ патшаның іргедегі жендеттерін шақыртып, айыбын мойнына сал.
Содан соң жүгіндіріп қойып кылышпен басын аласың ба, жаңғырыққа салып, мойнын балтаға шаласың ба — мұсылманша жазалаймысың, крістианша азаптаймысың — көзін құрт. Аңғал — ойланады, ақылсыз — тартынады, ақыр түбі қарындас қауымның сауабына каласың. Аят, хадистен қалған рауаят бар, ғайбат — зина менен ұлықтан да үлкен күнә деген, өсекші — жаһаннамның қаншығы деген. Мынау — сені жат көрген емес, елін жек көрген адамның ісі, бір кісіні сүріндірем деп бір халықты тұтас жарға итеру. Ибрахим Халиль пайғамбар өзінің жалғыз ұлын құрбанға шалған, қатер алдында тұрсың, жақының емес, жауың, аяма, қатал үкім кес! Ораз-Мұхамед Бөлек сейіт айтқан сөздің ақиқаттығына да ден қойды. Бірақ қатал үкімге жүгіне алмаған. Дәті бармағаннан емес. Осыншама бықсық түтінді үрлеуші былық басы — ерлігі мәлім өр кеуде бек екенін мойындағысы келмеген. Ең бастысы, мәрт мінез — қатарласа қан кешкен, сібіттің найзасы, немістің мүшкеті дарымаған қарулас серігін қорлық қазаға қимап еді. Ақыры, өгіз өлмес, арба сынбас амал тапқандай көрінді. Араға кісі салған. Арыла сөйлесуге тама Нұрұзақ барды.
Бауыр тартып, базына айтуға, айбар танытып, айдындыра шарпысуға, үйірсін, ықтырсын, әйтеуір, икемге көндіруге тиіс еді. Хан-Керменге іргелес, тай шаптырым ғана жердегі Қарамыш ауылынан Нұрұзақ ертеңіне кешке әрең оралды. Шырын бегі, шынында да, сырқат екен. Төсек тартып жатыр. Дерт емес, күйік. Сүйектері арбиып, мұрты мен самайын қылау шалып, қартайып кетіпті. Ризашылығын жасыра алмаған. Сый-сыяпатын аямаған. Бірақ тартына, тәкаппар сөйлесіпті. Ақыры, мәмлеге көнген. Ханға кінә артпаймын, өкпе айтам депті. Астына бермек аттан жерінді, қойнына салмақ қыздан жиренді, елімді қыспаққа алды, жерімнің етек-жеңін кесті — осының бәрі аз болғандай, қарашы құлмен күреске шығарды, ата-бабамнан еншілі үлесімді тартып алды. Төрдегі орнымды төменге сүйремесе, салмақ салып, түйінін бері тастаса, осының бәрін болмаса да көбін өзім-ақ шешіп беретін едім. Айға шапқан алтын басымды жез табаққа теңеді — көңілдегі түйіртпек сол ғана депті. Өкпемді жасырмап ем, қалған өсекке қақпақ қоймады десе — жазықтымын, жан — жапаға ұшыраған соң жақынға тыйым салмағаным рас — айыптымын депті.
Хош көрсе, хан кеңесіне қазір барар едім, аурулы, зағип халім бар, көріп отырсың депті. Ханға қолқа салған. Ака-дарияның түстіктен терістікке қайырылатын ұйығында аталас ру — барын отыр. Көп емес. Жүз елу түтін. Соны шырынға қосып берсе... Ұйықтағы, Шәрбат ауылы аталатын азғана барын — жабайы араның тілін білетін омарташы әрі ағаштан түйін түйер өнерлі жұрт еді. Баласыз кәрі бегі өткен жазда қайтқаннан бері хан иелігіне кірген. Есеней сол, жері бай, ырысы мол жұртты ауыл-аймағы, түсім-пайдасымен сұраған. Нұрұзақ келісіп қайтыпты. Бірақ өз талабын да тегіс өткізген. Сонымен, қарсы топ келісімге көнді. Бірақ қаруын тастамағаны анық еді. Тізгін ұшы өз қолында тұрған Ораз-Мұхамед Есенейді бұдан арыға қыстамады. Алайда хан кеңесінде біржола жалғыз қалдырар амал тапқан. Жақында ғана құрылған, ынтымағы жарасып, күші артып, бел ала бастаған жаңа ру төртоғұлдан ғазамат бек сайлады. Өз ойы — тама Нұрұзақ еді. Арғын Шәш пен қыпшақ Төбей хош көрмеді. Бабасы — аламан, атасы — атқамінер ғана болған. Бектік әкесі Мүлкаманға ғана қонды. Хан кеңесінде тізе түйістіріп, қатар отыра алмаймыз дескен.
Ораз-Мұхамед жақсы біледі. Бар кілтипан — бабада болмаған бекзат нәсілде емес, ханның өзіне дос-жар, өтімді, кеуделі, алға түсіп кете ме деген қауіп. Ораз-Мұхамед бұл пендешілікті де кешті. Өз қалауларын сұраған. Жалайыр Қадырғали бек! » — дескен Шәш пен Төбей бір ауыздан. Бұларға кеңесте көбіне үнсіз отыратын Саманай да қосылды. Ораз-Мұхамед дүние ісінен тысқары тіршілік кешіп жатқан бекті сол күні-ақ диуан-ханаға шақыртып, айрықша салмақ салған. Іс ыңғайын аңдаған Қадырғали бұлтаққа бармады. Алтынды шапан жамылып, сол тізеге — өзіне тиесілі орынға отырған. Ораз-Мұхамедтің билігі біржола нығайды. Есеней бек хан кеңесіне қайтып келмесе де төрт көз түгел болмақ. Қадырғалидың құт қадамымен диуан-ханаға да береке-бірлік кіргендей. Бұра тартар алалық жоқ. Келісім молайған, дау-дамай азайған. Ел іші де тыншыды. Ораз-Мұхамед ақсақалдың алымды кеңестеріне айрықша ден қойған. Бірақ екеуі бірлесе ғұмыр кешпек әуелден-ақ маңдайға жазылмапты. Ескінің көзі, ертегіден қалған ел-жұрттың ақырғы жәдігері еді. Ораз-Мұхамед оң-солын кәміл танып, Хан-Керменді біржола игерген соң, Қадырғали бек те көп тұрмады. Оқыс тозған. Күрт шөккен. Екі-ақ күн ауырып, аталарының соңынан ұша барды.
Алыстағы жұрттың бағына тәуба айтып, артындағы қауымның қадір-құрметіне ризашылық білдіріп, қам-қайғысыз, өкініш-армансыз кеткен. Бұл кезде Хан-Кермен өңірінде айрықша қатал көрінген қыс ызғары қайтып, күн жылымықтана бастаған. Ел ішіндегі бар шаруаны кеңесшілеріне бөле-жарып тапсырған Ораз-Мұхамед қар бұзылмай аттанып кетуге асықты. Касимовский царь Ураз-Магмет Анданович Москваға, ақ патша Борис Годуновтың дәргейіне шақырылған. VII тарау ЖОРТУЫЛ АУЗЫНДА Бағзы бір замандарда қыпшақ қонысы болған, кейін ұлұғ ұлыстың қан жайлау, құтты қыстауына айналған, енді қаңырап, Қырым мен Русия аралығында қалған, көгінде қыран ғана қалықтар Қиян Даланың терістік шегінде, аңсағай күмбезді ашық аспан түгі тусырылған жасыл жазықпен жарасым тапқан иенде, мыңдап киік ерген, жүздеп тарпаң шұбырған, көк теңбіл көбелектен қызыл шолақ бөріге дейінгі барлық жан-жануар тіршілік жырына ұйыған, өз заңы — табиғат заңымен күн кешкен абат өңірде, неше ықылым заманнан бергі бар тарихтың куәсі, діңі жуан, қабығы қожыр, бұтағы арбақ, теңге жапырағы желмен жамырап, жарты әлемнің песіндей оқшырая бой көтерген еңселі, алып емен тұрар еді. Еменнің ұшар биігінде көлденең бұтақтардың басын біріктіріп, қиғаш бұтақтарды матастыра тоқып, үстіне қу шөп, кепкен жапырақ төселген аумақты ұя бар.
Көктегі бүркіттің емес, жердегі адамның ұясы. Түз тағысы да өз тұрағын оқтын-оқтын бос қалдырар еді. Жемге ұшады, сейілге шығады. Ал емен басындағы тұғыр алты ай жаз бойы бір босамайды. Белінде салақтаған қылышы ғана бар, жеңіл киімді, жирен немесе сары шашты, мұрты жаңа тебіндеген немесе қауқиған қалың сақалды жас жігіт таң бозынан күн батқанша, күн батқаннан таң атқанша ұядан шықпас еді. Отырады, жатады, түрегеп тұрады, қара нан жеп, қара су ішеді, не істесе де назары бір-ақ жақта — түстікте. Күндіз сағым бұлдыраған кең даланың көк аспан мен жасыл жер астасқан алыс қиырына тесіле көз тігеді. Жер шегінен жіптіктей шаң көтерілсе демін ішіне тартады, емескі қара сын көрінсе қыстыға қатер шегеді. Шаң көтерген — даланың тентек құйыны болып шығады, қарасын — жабайы аң болып шығады. Бірақ еркін тыныс, ереуілсіз тыным жоқ.
Тіпті жұлдыздар жарқырай жағылып, ай күмісше шағылған немесе аспандағы сансыз шырақ күңгірт тартып, жер беті тұңғиық қараңғылыққа батқан, тас лақтырым жерде ұшқан жапалақ жалпылы құлақ суырып, алыс түкпірден шақырған байғыз үні дене тітіреткен, бүкіл әлем иен, иесіз көрінген түндерде де түстікке үңілуден танбайды: жылт еткен от ұшқынын іздейді, топырлаған тұяқ даусына құлақ тігеді. Ұядағы жабайы адам жалғыз емес — жерде, емен түбінде серігі бар, әйел емес, еркек, ол да көзі қарақты, қайраты кемел, мінезі байыпты жан. Орнықты тұрағы емен түбі емес. Өз кезегі келгенде ол да өрмелеп ағаш басына шығып, қарауылға тұрады. Жерде отырған кезде де жұмыс көп. Бірі ерттеулі, бірі жайдақ, екеуі де іргеде, арқанда тұрған ереуіл аттардың отын ауыстырады, суғарып келеді; кешкі алагеуімде ойпаңдағы, көшпенділер тәсілімен қазылған жер ошаққа бықсытпай от жағып, ас-су әзірлейді, түнде көзі ұйқыға кеткенше көк шымға құлағын тосып, тың тыңдайды. Бірақ қайткенде де түн — тыныштық мезгілі. Екеуі де — бірі биікте, бірі төменде — қысқа қайырып тілдесіп, бүгінгі күннің бейбіт өткеніне тәуба айтысады.
Шолпан сөніп, көк күмбезі бозамық тартқанда тағы да қауіп пен үміт аралас ұзақ та мезі күтіс басталмақ. Тағы да түстікке қарап, қабақ ауырлап, көз бұлдырағанша сарғая мелшиіп отырғаның. Айтар әңгіме де таусылған. Төзім де азайған. Тезірек... тезірек… осы бүгін, қазір көрінуін тілейсің. Тілей тұра бойыңды қатер билейді. Тәубаңа келіп, бүгін, бүгін де көкжиектен көтерілген шаң — тентек құйын ғана болуын, көзге шалынған қарасын — жабайы аң ғана болуын қалайсың. Мұндайда ең үлкен қуаныш — батыс не шығыс қапталда, көз көрім көкжиекте, дәл осындай биік те дара еменге байланған серіктердің бірінің бұта мен жылғаны тасалап, орағыта айналып, қонаққа келуі. Әңгіме айтысып, әзілдесіп, азғана асты бөліп жеп, мәре-сәре боласың. Бірақ қатерлі қуаныш. Арттағы төрелер сезіп қалса, аяусыз жазаға тартады. Ал төрелердің өзі, онда да үлкені емес, кішісі — елубасы, жүзбасы үш-төрт күнде бір-ақ қатынайды. Онда да алагеуімде. Ас-су әкеп тастайды, арттағы елдің хабарын, алдағы жаудың сыбысын жеткізеді. Көбіне ештеңе де айтпайды, қатал жарлықты нешінші мәрте қайталап, қорқытып, үркітіп кетеді.
Әрине, емендегі екеу бұл жерде біржола байлаулы тұрмайды. Екі-үш аптада басқа бір жұпқа орын босатады. Артта, жиырма-жиырма бес шақырым жерде жазғы күркелерде тұрған тұтқауыл жасаққа оралады. Ай өтпей қайтадан қарауылға келесің. Кәнігі жауынгерлер қашан қатерлі хабар жетеді деп, ең бастысы — не еркін жүріп-тұра алмай, не дем алып тыным таппай зариға сарғайған тұтқауылдан гөрі алда— жортуыл аузында қарауылда болғанды тәуір көруші еді. Мәнді, маңызды орындасың. Алғашқы дабылшы да өзің. Ең бастысы, кезектен тыс уақытта ұйқың қанады, қай төре төбемде тұр деп ешкімнен именбейсің. Әйткенмен белгісіз күтіс кімді болмасын титықтатқандай. Апта күтесің. Ай күтесің. Емен бұтағына қонақтап, медиен даланың сағымын аулаған отырыс екінші- үшінші, төртінші-бесінші айға ұласуы мүмкін. Кейде, көктемгі лайсаң басылмай, түстіктен соққан жылы леппен ыдырай тозған қар суы сорғымай, кең дала ұйпалана жығылған ескі шөбінің астынан тесіп шыққан жаңа көкпен бурылданбай тұрғанда үйреншікті ұяға келіп қонақтаған қарауыл, күзгі қатқақ ұрып, қара суық соққанша отырсын — Қиян Дала тағы аңнан бөтен ешкімге кеудесін бастырмай, қаңырайды да жатады.
Тоңған, қажыған, итшілеген тірліктен әбден жалыққан қарауыл бұрынғы қырағылығынан айырылады, өкпесі қабынып ауруға шалдықпауын, жылы үйге, ыстық пешке тезірек жетуін ғана ойлар халге келеді. Кейіп, тарылады. Құданды да, шайтанды да, бастықтарын да, басқаларын да қажетті жерге жөнелтеді. Дәл осы сәтте, шаң да жоқ, түтін де жоқ, көкжиектен емес, дәл иек астынан қара нөпір қол көрінуі мүмкін. Жолдағының бәрін жайпар қалың әскер емес, қара жердің өзін жалмап, жұтып келе жатқан қара жалынды өрт. Кейде ағашқа қонақтап, ат арқандап үлгермейсің. Қанатын жая, қаптай шұбырған жау қар суынан өніп, тымық ауадан туындап жатқандай. Мың сан аттың тұяғы тапаған жерге қайтып шөп бітпестей. Бірақ көбіне жаздың басы. Немесе ортасы. Екі жақ үшін де ең қолайлы уақыт — осы. Жау сұлбасы көзге шалынысымен-ақ үстіде — қарауыл ұяда тұрған жігіт: « Едут поганые басурмане! » — дейді, ышқына айқайлап. Серігі арқандағы атқа жүгіреді. Тура емен түбіне әкеледі. Жау қарасын көрген жігіт дайын атқа міне сала, қамшы үстіне қамшы басып, шыбын-шіркей болады. Екінші қарауыл да асығыс ат ерттейді.
Мысықша өрмелеп ағаш басына шығып, жау әскерінің бағытын, аз-көбін айқындауға тырысады. Содан соң ат тұяғынан от ұшырып, ол да кері салады. Тұтқауыл топ басшысы кейінде — түстік жерде, жазғы шепте тұрған ертауыл жасаққа шапқыншы аттандырады. Ал өзі аттаныстағы жау қарасынын жаңаша байыптауға ұмтылады. Бұлың-бұлың жүріспен бұта, сайларды тасалап, қиғаш-қиғаш шимаймен оңтайлы тұстардан ойқастап, әскердің жалпы санын шамалауға, алғы легінің жайын анықтауға тиіс. Жау турасында жаңа дерек алған санын ертауылға жаңа хабаршы жөнелтіп отырады. Ертауыл воеводасы арттағы қалың әскерге шапқыншы жібереді. Өзі ұрысқа әзірленеді. Аз да болса айбарлы, атты, сайлы жасақ жанаса келіп, жаудың жеке топтарын жойып жіберуі қажет. Күші айрықша басым шықпаса, алғы лекті бөгеуге, қанаттағы қосындарды бағытынан тайдыруға... мүмкін болса, баршаның берекесін кетіріп, негізгі лектіц өзіне үрей салуға тиіс. Тәсілі — тұтқиыл шабуылдармен титықтату, мақсаты — қанатын кең жаюға, екпіндей ұмтылып, көсіле шабуға жол қалдырмау; ең бастысы — ұрыспен бөгеу, тіл алу — жау туралы толық мағлұмат жинау. Арттағы әскер әдетте бес қосыннан тұрады. Саны мол. Кейде он бес-жиырма мың. Кейде елу-алпыс мың.
Ашық далада түйдек, тізбек құрмаған. Русияның ішкі аймағына, Оканың арғы бетіндегі бекіністерге орналасқан. Шапқын туралы хабар жетісімен дүрк көтеріліп, жау бағыт алған тұсқа ұмтылады. Мақсат — ашық ұрыс емес. Кешу бермес кең дарияның өткелге қолайлы тұстарын тығындап, ұрымтал орындарды бітеу. Бес қосында тізгін ұстаған бес воевода бар. Бәріне әмір етуші бас воевода бар. Бас воевода жағалауға шеп құрумен, күші басым жау дарияны көктей өткен жағдайда тумақ ауыр ұрысқа әзірлікпен шектелмейді. Арттағы елге шапқыншы жібереді. Енді бүкіл ел дүрлігеді. Дүрлігіс емес, аттаныс. Шартараптан жиналған мол әскер Москваға құйылады. Одан ары, қосын қосынымен Түстікке — Оканы немесе оның арнасы тоқ салаларының бірін бетке ұстап қорғаныста жатқан әскерге көмекке асығады. Кейде зәулім еменнің биігінен көз шалған жетпіс-сексен жортуылшы — жаудың шолғыншы жасағы емес, өңшең делибаш — асау, делі, өз бетімен атқа мінген жолбасар аламандар болып шығады.
Нөпір қолдай қаптап, жөңкіле жүйткіген мың қаралы қосын — қалың жаудың алғы легі емес, хан еркінен тыс, өз келесі, өз абыройы үшін атқа қонған барынның, шырынның, қыпшақтың немесе басқа бір рудың тентек мырзасының, жасағы болып шығады. Әрине, жүз аттының соңында мың атты жоғы, мың аттының соңында жүз мың әскер жоғы кейін, ертеңіне, арғы, одан арғы күні анықталмақ. Ал қазір... қарауыл — тұтқауылға, тұтқауыл — ертауылға... ақыры қатерлі хабар ақ патшаға жетпек. Жүз саладан келіп құйылған жүз мың, екі жүз, үш жүз мың қол Мәскеу түбінде тоғысып, қара нордай толқын ұрғанда немесе тіпті, Ока-дарияның жағасына жетіп, лықси тоқтағанда... бәрі де дабыра екені айқындалар еді. Ал кейде... кейде емес, көбіне жүйтки орағыткан жетпіс атты — жанкешті жолбасар емес, жау шолғыншысы, жөңкіген мың атты — желіккен мырза жасағы емес, бүкіл Қырым қолының маңдай тобы болып шығатын. Жолындағының бәрін ұйпап, жайпап, аттарының тұяғының топылынан жер қайысып, өңмендей ұмтылған жүз мың қол, жарға соққан толқындай, кең дарияның қабағына артылып бір-ақ тоқтайды.
Бұдан ары... үш-төрт апта, тіпті үш-төрт ай бойы өзеннен өте алмай әбден титықтауы мүмкін. Енді келген жолымен шұбыра сөгіліп кері қайтады. Немесе, бірнеше күнгі ұрыстан соң хан әскері Окадағы шепті бұзып өтеді. Онда дарияға жетіп үлгермеген мол әскермен астана шаһар түбінде беттескені. Ұрыс қалай аяқталсын, жарты Русия ойрандалып қала бермек. Баяғыда солай болған. Қазір де солай болып тұрады. Сырттай қарағанда ғана. Ал шын мәнісінде, бәрі өзгерген. Жағалық әскер Окада тұрғанымен, бұл — алғы шеп емес. Қарауыл емен ел шетінде тұрғанымен, бұл — Қиян Даланың терістігі емес. Алғы шеп түстікке жылжыған. Жылжымаған, бойлай кірген. Жаңа жұртта қаншама қала салынған, қаншама елді мекен пайда болған. Жүздеген атарман емес, мыңдаған жасақ ерткен воеводалар хан әскерімен Қиян Даланың қақ ортасында ұрысқа кіруден тайынбайды. Сол қанатта — Таң ( * Дон ) дария етегінде, оң қанатта Үзе ( * Днепр ) шоңғалдарынан төмен казак ұлыстары пайда болды. Ақ патшаға мойын ұсынбайды — Қырым ханына да кеудесін бастырмайды. Кей-кейде татарлармен қосылып кететіні болмаса, ақыр түбі жау қылтасын қиятын солар сияқты.
Дон казактары Азау-кермен маңына, Запорожье казактары Ислам-кермен түбіне талай барып қайтты. Жорықсыз жыл жоқ. Әлденеше рет Ор-қапыға ( * Ферх-қапы, Перекоп ) тіреліп тоқтады. Әйтсе де шешуші күш артта — қалың елде жатқан. Ел тізгіні Борис Годуновтың қолына көшкеннен бастап, Русияға жау ұлыстардың барлығының да тынысы тарылған. Көшім біржола талқандалды. Ноғай Ордасы шылпара ыдырап, ескі сауыттай дал-дұлы шықты. Өзара бақас билердің бәрі де әуелде. Барыс бектен, кейін Барыс патшадан көмек күткен. Жәрдем алмағаны жоқ. Бақыты ауып, берекесі қашпағаны тағы жоқ. Азайды, азды, тозды. Ақыр түбі көмусіз қалар кепке жетті. Ең қатерлі жау Қырымның да қаһары қайтты. Ақтажы бояр айналасы он шақты жыл ішінде Ливны, Воронеж, Курск, Елец, Кромы аталатын бекініс қалалар салғызды. Таққа отырған жылы Белгород пен Осколдың іргесін қалап, арада екі-ақ жыл өткенде Қиян Даланың қақ ортасынан бір-ақ шықты: мұнда тыңғылықты орнығу үшін өз атымен аталатын Царев-Борисов қамалын тұрғызған. Қырым ханының қадамы қыскарғаны анық еді. Енді сирағын сындырып, талағын талқандау ғана қалған. Әрине, қаншама күрес, қантөгіс, амал-айладан соң.
Ал әзірге... жау қатерлі. Күні қайтса да қайраты сарқылмаған. Сондықтан да жортуыл аузы бұрынғыша қатаң бақылау үстінде. Мол әскер күзетінде. Бірақ Борис патша бұл ретте де шешімтал әрі ұтымды іске аяқ басқан. Бұрынғы « береговая служба » — « жағалық күзет » жойылды, ықтасын әскер Ока өзенін біржола тастап, алға — Қиян Далаға озды. Тек бұрынғы жүйемен, бекіністі қалаларға орналасқан. Түстікке қарай сұғына енген үшбұрыш — Мценск — Новосиль — Орел қалаларына жорықта шыныққан, жарағы сай елу мың әскер орналасып еді. Соңында Хан-Керменнен өзімен бірге шыққан, тама Нұрұзақ бастаған жүз қаралы ғана нөкері бар Ораз-Мұхамед арада апта өтпей-ақ суыт жүріспен өзінің негізгі тұрғысы — Большой полк — Бас қосын орналасқан Мценск бекінісіне келіп жетті. Бірақ мұнда да көп бөгелмеген. Әскер жайымен танысып, үлкен, кіші, воеводалармен мәжіліс, сұқбат жасаған соң Орелға аттанды, одан үшбұрыштың Қырымға қарай қадалған мүйісі Новосильге келген.
Бұрынғыша « жағалық » аталғанымен, кең далада тұрған, мүлде жаңаша орналасқан полктардың воеводалары — өңшең шынжыр балақ, шұбар төс, Русияның « ең таңдаулы адамдары »: бояр князь Федор Мстиславский, бояр князь Михайло Катырев, бояр князь Андрей Куракин, князь Телятевский, князь Ромодановский, князь Туренин, князь Щербатый... Жуан ата өкілі ретінде жоғарыдан орын алғандары, ағайындық, туыстық жөнімен, бой көрсету, көзге түсу үшін тағайындалғандары бар, бірақ көпшілігі — жасының үлкен, кішілігіне қарамастан, тәжірибелі жауынгер, кәнігі қолбасы. Әскер жайына да, жер жағдайына да жетік, жаудың әдет-мінезіне, әдіс-айласына тәкіс. Бәрі де Ораз-Мұхамедтің ескі білістері: ақ патша алдындағы салтанатты қабылда, өңшең қасқа-жайсаң бас қосқан дастарқанда талай кездескен бастас, бірталайы жорық жолдарын қатар өткеріскен қарулас, кейбірі ежеттес дос. Жатырқау да, жәреуке де жоқ, сынап-мінеп, бағып-барлаудан тағы ада, сыйластық бар, құрмет мол. Ораз-Мұхамед те басқа ортаға түсіп, көз үзген ағайындарымен қайта жүздескендей, алыстап кетіп, өңі көлеңкеленуге айналған достарымен жаңа қауышқандай, өзгеше күйге бөленді. Әскер қызметін де айрықша сағыныпты.
Тіпті, ат үстінде ұзақ жол жүруді ұмытқандай екен, тақымы жазылып, арқасы кеңіген; өзін сергек әрі қайратты сезінді. Тек жауырыны құрысып, қары салдырап тұрады. Астындағы атын еміне тебініп, белдегі қылышты қиялай суырып, киқулы-дабырлы, қанды қырғын майданға кірсе ғой. Бірақ Ораз-Мұхамедтің дәл осы жолы құдайдан тілегені — тыныштық қана еді. Кез келген күні, кез келген сәтте дабыл көтерілуі мүмкін. Алайда « жағалық » әскер алаң емес, ереуіл үстінде, тас түйін қалыпта күн кешуге тиіс. Апта бойғы, ай бойғы тірлік бойкүйездікке жетелеуге мүмкін, сондықтан тыныс бар да, тыным жоқ, ұрыс болмаса да жұмыс табылады. Жасақ қатарына жаңадан тартылған жігіттер соғыс өнеріне жетігеді, байырғы жауынгерлер жаңа қару, жаңа тәсілге қанығады. Көбіне жаттығу — машықтан жаңылмау, тәртіпті босаңсытпау үшін жүргізілетін. Әйтсе де Ораз-Мұхамед от қарудың әлдеқайда көбейгенін аңдады. Бұдан он жыл бұрын да от қару — шешуші күш болғанымен, Русия әскерінің негізгі жарағы — суық қару еді.
Енді мылтық ұстамаған жауынгер жоқ, оның өзінде баяғы жұпыны самопалдар азайған, пищаль да жетіле түскен: батыс үлгісімен жасалған, жаңбырда да, тұманда да қапысыз от алатын шақпақты әрі жеңіл. Тіпті зеңбіректің өзі түрлене бастапты: алып жүруге ыңғайлы, қолдануға икем. От-дәрі де бұрынғыдан тазарған, серпімді сияқты. Баяғыша имек садақ, жалаң қылышпен қалған қасымлы ноғай-қазақтар ғана. Ораз-Мұхамед бұл жайды ақ патшаның өзіне мәлім етуге бекінді. Ал әзірге жер құрғаған соң асығыс жүріспен артынан келіп жеткен, өзіне тиесілі алты мың аламанды Новосильден қозыкөш жерге, жазғы лагерьге орналастырды. Жедел әрі оралымды атты әскер жаудың алғашқы соққысын қарсы алуға тиіс еді. Олар да өзінше әр түрлі жаттығуларын бастап кеткен: ат сынау, жігіт сынау, садақ тарту, ара-тұра көңіл көтеріп, күш сомдайтын аударыспақ, теңге алыс тәрізді ойындар. Қайткенде де « жағалықтағы » басқа жасақтардан жағдайы жақсы: артық міндеті жоқ. Әскер ойынынан қолы бос уақытта барлық орыс полктары құрылысшы — балташы, балғашы болып кетеді.
Керек десеңіз, Тас Кемердің екі бетіндегі, Ібір-Сібірдегі, Еділдегі, Қиян Даладағы барлық қалаларды тұрғызған — соқа ұстаған мұжық емес, жарақ асынған жауынгер. Қарапайым стрелец — үйші болса, елубасы мен жүзбасы — үлгіші. Ал воеводасы бар, басқасы бар — төре атаулы қоныс ыңғайын, қала жөнін, қамал жайын жетік білер сұңғыла. Рас, дәл осы жазда « жағалық әскерге қала тұрғызу міндеттелмеген. Алайда жүктелген жұмыс бастан асады. Жобасы бар қалаларға жаңа үйлер салу, іргесі бар қамалдарды қайта көтеру... әйтеуір, бекіне беру, берки түсуге себі тиер шаруа атаулы тегіс әскер мойнында. Бас қолбасының тұрағы артта, Большой полк орналасқан Мценск төңірегінде болуға тиіс еді. Бірақ әскер жайымен танысқалы шыққан алғашқы сапардан соң, тұңғыш толғағын күткен келіншектей, қатер мен қауіп үстінде, сағат сайын жүрек кілкіген алғашқы айдан соң Ораз-Мұхамед қақпанға түскен қасқырдай аласұрды. Атқа мініп, үлкен воевода, бояр князь Мстиславскиймен бірге алғы лек — Передовой полкқа барып қайтқан. Басқа қосындарда да болды. Әйтсе де тынши алмады. Жаз ортасына таман астана байтақтан, ақ патшаның өз атынан жайлы хабар жетіп еді.
Елшілік дуанының соңғы деректеріне қарағанда, бүкіл Қырым әскері түріктермен қосылып, батысқа бет бұрыпты — әлде Венгрияға, әлде Реч Посполитаға төгілмек; анық болуы да, лақап болуы да мүмкін, қайткенде де сақтықты күшейту қажет деген. Воеводалардың кейбірі белбеу босатып, ойын-сауыққа кіріскен. Ал Ораз-Мұхамед ат үстінен түспеуге айналды. Рас, онсыз да шаруа бітеді. Төмендегі төрелер өз міндетіне берік. Жұмыс — тиянақты, ойын — жүйелі. Бұған қарап тұрған ештеңе жоқ. Тұтқиылдан дабыл көтерілсе бекітілген орнынан табылмайтыны өз алдына, жүрген жерін есебесін емес, бөгесін болуы мүмкін: қарсы алу керек, қабылдау керек, қасына еру керек... Бірақ тыным таппады. Тіпті сақтық азайып кетті, әскердің әзірлігін тексеру қажет деген сылтаумен, жер шетіндегі тұтқауылға, одан арғы, иендегі қарауылға барып қайтқан. Тағы да іс жайы, қорғаныс қамы емес. Сол ғана емес. Сақара ұлы Ораз-Мұхамед самалды кең даланы көрмей тұра алмаған. Туған жермен, туған жердің бір пұшпағы — Есіл даласымен қайтадан табысқандай.
Қиян Далада ғана көкірек кере дем алып, Қиян Далада ғана еңсесін жазып ер үстінде отыратын, тек осында ғана өзін азат, еркін сезінетін сияқты. Келмей, көрмей тұра алмады. Мұнда күн биік. Қызулы ғана емес, өзгеше мейірлі. Сәскеде шетсіз, шексіз жасыл жазық бусана ұйып тұрады, бәпісектің тынымсыз шырылы ғана естіледі. Тал түсте көлеңке аяқ астына келеді, теңбіл көк, қызылды, жасылды көбелектер еріне қанат қағып, өмір сәнін, тіршілік ажарын аша, айқындай түседі. Жел ұшырған түбіттей жеңіл ақша бұлттар қалқыған тұңғиық аспан қыран бүркіттің қанаты талар кең даламен астасқан тұста — алыс, алыстығы көзбен болжап емес, оймен толғап қана аңдалар көкжиекте толқына тартып, үзіле бұлдыраған сұр сағым ойнайды. Кеш жүріп, түн асып қасына жетсең, қолмен ұстап көруге, еркелене шомып, емірене жұтуға болардай. Бірақ жеткізбейді. Ол сағымнан ары тағы бір сағым бар. Одан ары... Адамның арманы таусылған ба. Әуелде кең дала қаңыраған иен көрінетін. Ұшқан құс, жүгірген аң, жыбырлаған жәндіктен өзге тіршілік белгісі жоқ. Бұдырсыз, тұлдырсыз.
Қадала қарағанда, алыс қиырда, әр тұста сағыммен бой таластыра дөңгеленген, әлде күмбез, әлде оқшау төбешіктер көзге шалынғандай болды. Көп ұзамай, күмәні қалмады. Тәңірінің төмпешігі емес, адам қолымен үйілген қорым. Дала төсіндегі өзгеше белгі. Жүз жылдан, мың жылдан бері тапжылмай тұрған ата-баба зираты Сарыарқада да көпті. Сол ма, басқа ма. Қорымға барса, туған жермен қайта табысатындай болды да тұрды. Ақыры төзімі таусылған. Азғана адаммен Қиян Далаға шыққан күндердің бірінде, тай шаптырым ғана жерден ерекше еңселі әрі аумақты, дөп-дөңгелек төмпешік көзге шалынып еді. Ораз-Мұхамед іші-бауыры тартыла, ышқына қиқу салды да, ат жалын құшып, иенді — иенде тұрған алып қорымды бетке алып, тұра шапты. Жақындаған сайын ұлғая, зорая түскен қорымның дәл етегіне жеткенше, көзінен жас парлай ағып, дүбір үстіне дүбір қосып, құйрық-жалы желмен суылдаған қара азбанға қамшы үстіне қамшы басқан. Аттың да бауыры жазылды, өзінің де шері тарқады. Қорым Арқадағыдай шақа тас емес, таза топырақтан үйіліпті, табанынан төбесіне дейін тығыз көк ұйпа.
Етегі түйетайлы, тұрқы алып киіз үйдің шаңырағындай, дөп-дөңгелек, жатаған, төбесі ойыла омырайған. Қорымның қақ басында, биіктігі атты кісідей, күншығысқа қарап, етпеттей қисайған екі балбал тұр екен. Шомбал, сұр қайрақтастан қашалған — Баба, жеңіл, кызғылтым құмтастан қиылған — Ана. Баба — төрт табақ, құрама, шолақ дулығалы, бітеу қабақ, суық өңді, отыз-отыз бестер шамасындағы жас жігіт еді. Дөңгелек, үлкен көздері, өткір қарашығы, қияқ мұрты қара сырмен шебер сызылыпты, ал ерніндегі ал қызыл бояу шытынаған, тоза бастаған. Бірақ сәл-пәл жымырылыңқы еріннен иесінің қайсар мінезі айқын танылғандай. Бабаның белінде, сол жақта қиғаш қылыштың балдағы мен имек садақ, ал оң жақта оқ толы қорамсақ пен кісе айқын бедерленген; белбеуге салбырай ілінген, әлде тарақ, әлде шақпақ, тағы бір түсініксіз нәрселер сұлбасы танылады. Ал, арқасы... арқасында жауырын ортасынан келіп түйісе төгілген үш өрім тұлым бар еді. Сыры көшпепті. Қап-қара. Ораз-Мұхамедтің жүрегі сыздай шымырлап кетті. Тас пішіннің өзіне туыстығын енді ғана кәміл танығандай болған. Ал екінші пішін — Ана... бояуы мүлде өшуге айналған.
Тек оңып кеткен сәнді қамзолдың екі өңірі мен етегінен ғана зерлі ою ізі байқалады. Әйтсе де басына, шашқапты жаулық үстіне шолақ қалпақ киген шұжық сырғалы әйелдің туыс-бітісі айқын танылады. Қиғаш емес, қысық емес, үлкен тана көз, тайпақ та емес, қоңқақ та емес, әдемі пісте мұрын, қызыл сыры көшпеген әсем ерін. Ай кейіпті дөңгелек жүзінде мейір мен ақыл тұнып тұрғандай. Мойынға үш қатар тізілген алқадан төмен — бүкіл омырау ашық, жалаңаш бейнеленген екен. Толық қос мама салбырай иіп тұр. Ораз-Мұхамедтің көз алдына Ай-Шешек те, Ділшат та емес, өзінің шешесі — қазір әлдеқайда, алыста, ел ағасына ана, жұрт тұтқасына сүйеніш болып отырған Алтын-ханым елестеген. Тас пішін — жар емес, Ана, жарылқаушы Ана еді. Құт пен қорған — Ана мен Баба — жансыз екі тас мүсін бұдан қаншама заман, неше ықылым бұрынғы, жүзі тас болып қатқан, қолдары тас тостағанды сығымдай ұстаған, тәкаппар қалыпта мелшиіп тұра берді. Ораз-Мұхамед те бой жиған.
Төменде, мана артынан жеткен топ жасауыл — ноғай, орысы аралас қырық қаралы адам, біреулері жерге түскен, біреулері ер үстінде салғырт отыр, бәрінің де бойында әуестік — талай көрген тас мүсін таң емес, сол тас мүсінді шыр айналған қолбасының қылық-мінезі таң сияқты, жақындап келуге, қорым басына шығуға именіп қана тұр. Ораз-Мұхамед оларға мүлде назар аудармаған. Жанын сипалап еді, садақ та, қорамсақ та жоқ екен. От қаруға көшкелі қашан. Белінде салақтаған қатар-қатар оқшантайдың бірінен бармақтай қорғасын алып, Бабаның аяғының астына, шөбі қураған босаң топыраққа батыра көмді, екінші оқшантайдан өлшеулі, бір шөкім дәрі алып, Ананың етегіне септі. Байлаған ақтығы, тұтатқан оты. Содан соң нық басып ойға түскен де, нөкерлердің бірі көлденеңдей тоса берген азбанға ырғып мінген. Бұдан соң да әлденше мәрте қайырылып соқты. Осы қорымға, баска тұстағы басқа қорымдарға. Тозған обадағы меңіреу тас емес, жайсаң, кең даланың жанды иесі — көне балбал атаулыға бас ию үшін ғана келмеген. Тып-типыл жазық та болмашы дөңестіц өзі биік көрінеді. Биіктен көкжиекке көз тоқтату да оңай тәрізді.
Тұрғың ғана көтерілмейді, ойың да ұзара түсетіндей. Қазақ даласына бастар жол жайын жұқалап, тұспалдап, қиғаштап кімнен сұрамады. Өкпе тұс — Қазан да, төте жол — Хажы-Тархан да алыс екен. Қатерлі екен. Тұтылмай, аман өту мүмкін емес. Ең жақын жол — көлденең жатқан Қырым болып шықты. Әуелі Азауға жетесің, одан Дербентке өтесің. Дербенттен кемемен Маңғышлаққа түсесің... Жалғыз өзің емес. Қаншама қарындас қауыммен. Жай қарындас емес, қазақ. Қәдімгі Қазақ Ордасының қазағы. Түрік пен Ғажам арасы ушыққаннан бері Меккеге қажыға баратын сүнни атаулыға бұрынғы қызылбас жері арқылы жүретін төте жол жабылған, айналма жол — Маңғышлақтан Дербент асып, одан қондыгерге қараған қоныстар арқылы өтеді, қатер-қауіпсіз. Қиян Далаға тұяғы ілінсе болғаны! Сұрастырып білгелі, бекініп түйінгелі қашан. Бірақ ой — мұрат таппаған. Әуелде екі анасы, әйелі мен баласы болды. Қиян Далаға өте шығуға әлденеше рет қолайы келгенмен, қорғансыз, дәрменсіз жақындарын тастап кете алмады. Одан соң, жалғыз ат, жалаң қылыштан басқа жақыны қалмаған шақта мүмкіндік тумады.
Барыс патша таққа отырған жылы көктемде бүкіл Русиядағы қару асынар аламан атаулы Қырым бетке қарай дүрк көтеріле аттанып, қара құрым қол түзгенде Передовой полк — Маңдай сүбеге бөлінген Ораз-Мұхамед қайырылмастай шешініп еді. Бос дабыра болып шықты. Калың әскер Қиян Даланың қарасын да көрген жоқ. Бар қосын Серпуховтан қайырылған. Жазғы жайда, жаңа сайланған ақ патшаның қасында бүкіл Русияның қасқа-жайсаңымен бірге өткерген ай бойғы ойын-сауықта Ораз-Мұхамед те үлкен құрмет көрген, қаншама сый-сыяпат алған. Бірақ көкейдегі ойынан қайтпап еді. Іс сәтін, келесі жорықты ғана күткен. Енді міне... Қиян Даланың қақ ортасы. Жылысып жүре беру тіпті оңай. Түн жамыла аттансаң, таң атқанша жер ортасына да жетесің. Тіпті осы қазір түстікті бетке ұстап, тұра шапшы. Азбан Ақ — баяғы хан бәйгесінде жүлде алған жүйріктердің өзі қарымына шыдамаған, әрі желді, әрі белді, түменнен озған қас жүйрік. Неше жүз адам жабыла қуса, қара шалдырмайды. Алайда, Ораз-Мұхамед жортуыл аузында тұрған алты ай жаз бойғы жүрістерде бірде-бір рет толқымаған; өткендегі ойын қызықтағанымен, дәл қазір шәлкес істеп біржола бой тартқаны анық-ты. Батылы жетпегеннен, ақырына күмәнданғаннан емес.
Бір кезде бар бақытым туған жерде ғана деп білген Ораз-Мұхамед бүгінгі күні өз басын Хан-Керменге байлаған, бар тағдырын Русияға теліген. Мұндағы ел үшін ғана емес, андағы жұрт үшін де керегін, Қазақ даласында батыр да, бағлан да барын, қол бастап жауға аттанар ер, ел ұстап, жұрт билер ұл көбін, ал Ораз-Мұхамед — тәңірінің еркі, тағдырдың қалауымен батыс, шығысты бірдей таныған, Орыс елінің жай-жапсарынан, мақсат-мүддесінен хабардар, Қазақ елінің арман-мұратына, үміт-сеніміне қанық Ораз-Мұхамед біреу-ақ екенін, сол жалғыз Ораз-Мұхамед тек осында, Русияда отырғанда ғана тәңірі арқалатқан міндетті ақырына дейін атқара алатынын, ата күшін, ана сүтін осында ғана толық ақтайтынын кәміл түсінген. Өзгеше тағдырына, ерек бітіміне имандай сенген. Қиян Далада қаншама мәрте құйғыта шапса да, қорым үстінде қиырға көз тіге қанша самалдап тұрса да, ақыр түбінде ат басын кері бұратын. Қырым беттегі елу мыңдық орыс әскерінің бас қолбасысы царь Ураз-Магмет Анданович Касимовский ой атаулыдан, құрғақ қиял атаулыдан серпіліп, өзінің күнделікті, борышты шаруасына кіріседі. VIII тарау ӘЙЕЛДЕР Ораз-Мұхамед жақынсыз соқа бас емес-ті. Үй-баран, қатын-қалаш... бәрі бар.
Әуелде жаңа ханның тұрмыс-тіршілігі турасында ел ішінде, тіпті сарай төңірегінде көп әңгіме болыпты. Алты әйел, он бес құмадан құралған гәрем соңынан келеді-міс. Жоқ, жалғыз-ақ қосағы бар, орыс, пәленбай боярдың қызы, өз дінін ұстайды дейді, баламды басұрман дініне енгізесің деп ермей қалыпты. Бәрі бекер, гәрем де жоқ, оқшау отау да жоқ, жеке-жеке тұратын он шақты зайыбы болса керек, иелігіндегі село, деревнялардың бәріне үй салып, бір-бір қатыннан отырғызып қойған; Русияның әр уәлаятында қалған ұлдарының өзінің ұзын саны отыздан асады дейді... Қаншасы қоспа, қаншасы шын екенін кім білген, әйтеуір, қысыр лақап көп. Арада ай өтпей-ақ жалпы жұртқа хан хазіреттің тұл екені, некесіз, бойдақ екені мәлім болған. Гу-гу сөз тиылған жоқ, қайта әңгіме жаңа арнаға түскен. Әрі қызық, әрі қыздырмалы хикая енді басталып еді. Іс жайына бұрыннан қанық игі жақсылар да той тарқап, абыр-дұбыр басылуын күткен екен, Ораз-Мұхамед таққа жаңа орнығып, енді ел аралауға шықпақ ниет білдіргенде көкейдегі ойын — тілегі мен қолқасын алға тартысты. Әмірші жайын қарашы бектерден бөтен кім ойламақ. Жалғыздық құдайға ғана жарасқан.
Бұдан ары сарай ішінде әйел шолпысының сыңғыры естілмеуі — Аллаға шет, аламан жұрттан ұят. Сұлудың сиқырлы күлкісі нәрестенің іңгәсіне ұласар, мың жасасаңыз да өзіңізден соң жұрт ұстар мұрагер керек, сізге емес, бізге қатысты, бізге емес, бүкіл елге қажетті шаруа дескен. Көріңіз, таңдаңыз, алыңыз. Пайғамбар ғалайассаламның өзі төртеуін кұшыпты. Нәбиден соңғы халифалар төрт жүзінің өзін артық көрмеген. Аллаға шүкір, ел бізде, бел сізде — қаншасын каласаңыз, соншасын түсіріңіз. Шынында, ханның бойдақ болуы — ақылға сыйымсыз кеп. Ақылға сыйымсыз емес, күлкілі жағдаят. Бұл кезде биші қыздардан көңілі тойып бітіп еді. Үй жылуын, ошақ басын сағынған. Ата салтын аяққа баспасын айтты. Әйтсе де бірнеше шарт қойған. Текті болсын. Мінезді, парасатты болсын. Ең бастысы — көрікті болсын. Игі-жақсылар бұл талапты қабыл алған. Соған орай өздерінің де тілегі бар екен. Хан әуелі осы жұрттағы ең басты төрт ұрықтан төрт қыз алуы керек. Және, үлкен, кішісі жоқ, төртеуі тең саналуға тиіс. Содан соң кішілікке қайдан, қалай, қанша — өз еркі. Ораз-Мұхамед мұны да кұптаған.
Атап айтылмаса да ұғып отыр. Шәш пен Есенейдің, Саманай мен Төбейдің қыздары, қарындас туыстары. Ел тұлғасы саналатын төрт руды, ғазамат төрт бекті ғана көтермейді, хан билігін де бекіте түспек. Қыз көру, қалыңдық түсіру ұзаққа созылған жоқ. Алғашқы әңгімеден соң арада он шақты күн өтер-өтпесте іші тола кісі болса да, каңырап, иесіз тұрған хан сарайының түкпір-түкпіріндегі арнайы жасанған, түкті кілем, күпсі көпшік, ал қызыл шымылдық, атлас көрпелі бөлмелерге ақ некесі қиылып, жаңа, жас ханымдар келіп орнай бастады. Біріне-бірі жалғасқан бес-алты күнгі той-томалақ, ойын-күлкіден соң, Ораз-Мұхамед әйелдердің қасында омалып отыра бермей ( онсыз да хан көтерілгеннен бері айдан асты ) ел аралап кеткен. Жаз бойы диуан-ханадағы мәжілісінен даладағы жүрісі көп болды: жұрт таныған, жер көрген. Күзде бұлан аулауға, алғашкы қармен кұндыз, тиін атуға шықты: бой жазып, сейіл-серуен құрған. Ал қыс бойы сарайда билік құрды: нешеме заманнан бері келе жатқан дау-дамайды таратқан, зорлықшыл жуандардың құрығын тежеп, ел мүддесіне қатысты істерді шешпек болған. Сыртта қанша жүрсе де сарайға оралады, диуан-ханада қанша кеңес құрса да, өз отауына қонақтайды.
Бірақ үйлі-баранды, зайыпты өмірге бұрынғыдан мүлде басқаша қарайтынын Ораз-Мұхамедтің өзі де аңдап еді. Баяғыда жас екен, бар көрер бақытын жақындарының тағдырымен байланыстырған. Енді бәрі де басқаша. Қызықтан жерігеннен, ошақтан безгеннен емес. Көңіл бұрынғыша. Қайта отыз — ердің толысқан, кемелденген кезі көрінеді. Тек от басындағы тірлік — үлкен өмірдің, шалқар шаттықты, мейір-игілікті, жеке басқа ғана тиесілі өмірдің өзінің бір ғана бөлшегі екен. Соны пайымдаған да, біржола сабыр тапқан. Ал ханымдар... тегіс көрікті еді. Біріне-бірі ұқсамайтын өзгеше көрік... Мінезді, қылықты еді. Әрқайсысының назы да, еркелігі де бөлек бітімді. Бәрі де хан хазіретті жақсы көретін сияқты. Тағы да әркім өзінше... Жортуыл аузында, алты ай жаз бойы күзет құрған ұзақ күн, мазаң түндерде Ораз-Мұхамед Хан-Керменде қалған сәнді сарайды, таңдап қосылған көрікті, мінезді, парасатты ханымдарды талай рет еске алды. Бірақ артында қалың ел емес, сұлу ханымдар ғана тұрса, ат басын ірікпесін анық түйсініп еді.
Енді, аяғы немен бітері белгісіз ауыр аттаныс ұрыс-қағыссыз, абыроймен тынып, ақ патшадан бастап, барлық жұрттың көңілі жайланып, әскердің қалың тобы тарап, қасымлы « татар » жасағы да кері қайтқан шақта, әр түрлі салтанатқа байланысты Кремльде бөгеліп қалған Ораз-Мұхамед елді шын сағынғанын аңдады. Ел. Хан-Кермен. Шаһары бар, ауылы бар, сарайы бар, жақын-жұрағаты бар — бәрін. Биік мархаматты бірнеше қабыл, отырыс, кездесулерден соң, ақыр түбі өзінің бала күннен бергі ғашығы — бояр Василий Шуйскийдің жесір келіні сұлу Анастасияға үйленген, бірақ кәрі жыны басылмаған, асау, тентек, патша дастарқанының өзінде еркін отыратын князь Петр Урусовтың хоромында үш-төрт күн қатарынан сұқбат, сауық құрған соң — ұмытылуға айналған ескі өмірге екі апта бойы еркін шомған соң арнайы сұранып, ақ патшаның дәргейіне кірді де, қайтуға рұқсат алды. Міне қазір, осыдан аз ғана күн бұрын өзінің шұбыра батпақтап өткен алты мың әскері біржола сиқын кетірген күзгі жолда, бойын қарашаның дымқыл, суық тұманы құрсап, ат соғып шаршап келе жатқан да жылы ұя — өз үйін, мейірлі ханымдарды тағы да еске алған. Жай ғана емес.
Өзі де таң қалды: аңсаумен, сағынышпен... Ойлап тұрса, жар екен, жолдас екен, жалғыздықтан құтқарыпты, жалқылықтан арашалапты. Ал өзі... тым қатал ұстапты. Әрине, зекімеген, жасқамаған. Бірақ жақын тұтпаған. Аймалаған, айқалаған, бірақ әлпештемеген. Бәрі де панасыз, әлсіз, сондықтан да ыстық көрініп еді. Ана!.. Балалардың анасы, әулетін жалғастырушы!.. Сондықтан да қымбат тартқан. Ең үлкені — үлкені емес, алдымен түскені — Саманай батырдың қарындасы Мөлдір. Мөлдір-бикем. Қоңыр көз, ақ сары өңді, ұзын бойлы, сымбатты ару. Бітісінде өрлік бар, аса тәкаппар Маржаннан гүл төгілген қара мақпал сұлауыш бөрікті киісінен, ою-өрнекті тастар байлауышты тартысынан тек өзіне ғана жарасар кербездік танылатын. Бірақ сый көрсете білер сыпайы, еркелене білер нәзік. Әміршісін қашанда сүзіле қарап, жеңіл жымиып қарсы алатын. Қуаныш та, құрмет те бар, бірақ наз басым. Сырт киімін өз қолымен іледі, етігін өзі тартып шешеді. Ауызғы бұрышта тұратын қайың күбіні жеңіл пісіп, күміс аяққа ортан белінен асыра қымыз құйып береді.
Содан соң, қалай маздап жатса да, қабырғадағы, кенересі өрнектелген ойықта, түзу тартылған мұржа астында тұрған қола маңғалға тағы да бірнеше шөрке тастайды. Үйдің бұрыш-бұрышында тұрған алтынды шамдалдарды тегіс тұтатады. Самаладай жарықта Ораз-Мұхамедтің алдына келіп тұрады. Бар сымбатымды тамашаласын дегендей. Шақыру, басқадай жауап күтпейді. Әміршісінің бетіне бажайлай қарап аз бөгеледі де, тастарын шешіп, бөркін алады, шашқабын сыпырады. Содан соң, өзіне ғана ұнасар қимылмен басын сәл көтере бере, сілкіп қалғанда қалың, қалың болғанда бір құшақ, ұзын, ұзын болғанда тура тірсекке түсер жирен шаш бүкіл арқаны жауып кетеді. Мөлдір сұлудың өз күндестері алдындағы ең үлкен қаруы да осы ғажайып, жібек шаш. Содан соң... бітіс-сымбаты ғана емес, сыр-сыяпаты да мінсіз. Мөлдір онысын білетін. Білгендіктен де еркін. Өзін күндестерінің бәрінен артық санайды. Ораз-Мұхамед те артық көреді деп ойлайды. Шәш бектің қызы Елек — қуыршақтай. Кірпігі — оқ, жанары — от Ораз-Мұхамед босаға аттағанда қашанда қуанышсыз, сұлық қарсы алады. Дымдана жалтыраған өткір қара көздері тік қарайды. Жіңішке қара қастары түйісе дірілдейді. Бұл — кінә емес, өкпе.
Кеше анда болдың... Бүгін де басқа жаққа кетіп қалуың мүмкін еді... Әрең келдің, кеш келдің... Елек-бикем еріне өзінің жан сезімін аңғартпауға тырысатын, бірақ оның ішкі дертін, өзін тек күндестерінен ғана емес, өңді, көрікті ұрғашы атаулыдан қызғанатынын Ораз-Мұхамед жақсы білетін. Қызметші бикештеріне дейін тегіс егде; қартаң болмағанымен, көркі кем әйелдер. Және осы балаңқы, өнімсіз әрекеттері бойына жарасады. Бұл отаудағы күтім де басқаша. Әсем, сәнді киінген етжеңді бикеш дастарқан әзірлейді: көбіне бұрышты, тұздықты тамақтар қойылады және қашанда шарап болады. Дастарқан жасалысымен бикеш шығып кетеді, екеуі оңаша қалады. Елек қызмет көрсетпейді, ас әпермейді. Өзі де дәм татпайтын. Тек Ораз-Мұхамед ас ішіп болған кезде, дастарқан жиналарда ғана оймақтай күміс тостағанмен, дәмдеп отырып аз ғана шарап ішетін. Оған дейін… Әуелі манағы аз-маз кейісті, өкпелі қалыпта қолына шыңқобыз алады. Рұхсат сұрағандай қиыла қарайды. Ораз-Мұхамед бас изесімен, маржандай тізілген кішкентай, аппақ тістері жалтырап, жұқа еріндері шыңкобыздың темір тілін емес, аңсап табысқан ғашық жарының өзін өбіп жатқандай құмарлықпен қызара толқып, сүйрік саусақтары тербеле дірілдеп, әлдебір зарлы, ескі әуенді ағыта жөнеледі.
Жел ызыңы, қурай сыбдыры, құрақ сылдыры — әйтеуір, орманды өлке емес, әлде Қиян Дала, әлде Сарыарқа, әлде басқаша аталатын, қайткенде де көшпенді халық жайлаған кең дүниенің көне мақамы. Бұрын естіді, естімеді — білмейді, бірақ жанға жақын, жүрекке таныс. Және бір кеште ойналған әуен екінші кеште қайталанбас еді. Ораз-Мұхамед өкпешіл, кінәмшіл, бірақ өзі білген сұлулардан мүлде өзгеше бітімді Елек-бикемнің отауында бойы жеңілейіп, айрықша тыныстайтын. Қалай шаршап келсе де тез сергитін, қандай реніштен соң оңай жадырайтын. Төбей бектің жақын туысы Орай-бикемнің төңірегі толы қыз. Және ылғи сұлу қыз. Асшы, күтуші ғана емес. Әнші, биші, өнерлі қыз. Қызғаныш жоқ. Қайта, осы әр түрлі бітім, әр түрлі сымбаттағы өңшең әдемі қыздар арқылы өз қасында болмаса да, өз отауының астында көбірек ұстауға тырысатынын жасырмас еді. Алайда Орай-бикем де Ораз-Мұхамедті қатты қызғанатын. Бикештерден емес. Күндестерден. Және өзін бәрінен асқан сұлу санайтын. Артық па, кем бе, оны Ораз-Мұхамедтің өзі де айта алмас еді, бірақ көрікті. Тек Орай-бикемнің көркі — шығыс халықтарының ұғымындағы көріктен мүлде өзгеше.
Әжесі неміс қызы екен, өзі де ноғайдан, татардан гөрі батыс жұртының өкіліне көбірек ұқсайды: толқынды сары шашты, қызыл шырай, көк көзді, құс тұмсық, биік қабақты. Көне ұғымда мұның қай-қайсысы да көріксіздік белгісі танылар еді, бірақ бәрі бір адамның бойында тоғысқандықтан ба, ұнасымды жарасым тапқан. Әдемілік түс пен түкте емес, сын мен сымбатта екен. Ханымдардың ішіндегі ең сәнқойы осы Орай. Белі қиылған қысқа қамзолдың өңірі — ою, өрнек емес, аққу ұлпасы. Әдепкідей қос, үш емес, бес салпыншақты алтын қаптырманы да Ораз-Мұхамед алғаш осы Орай-бикемнен көрді. Омырауы йака чылбыры — жаға шылбыры аталатын, қатарластыра тізілген алтын теңгелі өңіржиектен көрінбейді. Мойнында асыл тастардан түзілген үш орам алқа, колда үш жүзікті үзбе білезік. Хан қазынасының жарым байлығын тағынып алғандай. Басқа біреу әлем-жәлем көрінер еді. Ал Орай-бикемге бәрі де жарасады. Ханымдардың ішіндегі мінезі ашығы да осы Орай. Кейде кісі жіберіп, өзі шақыратын. Сол күні бармасаң өкпе жоқ, тек хабаршыны жауапсыз қайырмау керек. Ал Ораз-Мұхамед келген күндері Орай-бикемнің кең отауы жын-ойнаққа ұқсап кететін.
Мол дастарқан хан мен ханымға ғана емес, барлық қызметші кәнизакқа да жайылғандай. Отырыс, тұрыс, би, ән-күй... Ың-жың. Үстеріндегі жұқа торғыннан бар мүшесі көрінген биші қыздар кайратты ханды ақ төсектен аздыру үшін ғана толқып, ырғалатындай. Қобыз шалған, шертер күйлеген сұлулар күнәға батуға ғана шақырғандай. Асаулығы тарқамаған жас әмірші өзін осыншама азапқа салған ханымға сынай қарайды. Шығыстың серпімі мен қызуын, батыстың сезімі мен мінезін бір бойына құйып алған Орай-бикем рақаттана ұйып, балбырай күлімдеп, мүлде жайбарақат отыр. Ақыры, Ораз-Мұхамедтің төзімі таусылуға айналады. Сол кезде немесе соған тақағанда Орай-бикем әлде қол сілтейді, әлде бас изейді, әйтеуір, у-шу қалт тынады, әнші, биші, күйші кәнизактар көлеңкедей жылысып, үнсіз жоғалады. Бұдан соң ешкім де тыныш алмайды. Тіпті ашылған, шашылған, төгілген дастарқан да жинаусыз қалады. Орай-бикемнің отауына қонған күні Ораз-Мұхамед диуан-ханаға үнемі кеш келетін. Басқаға болмаса, бұл жағынан билігін ешкім тежемеген, әмірі күшті ханның пайғамбар жолымен некелескен төртінші зайыбы — ғазамат төрт бектің бірі Есенейдің ұрығынан болуға тиіс еді. Әуелгі кезек те шырынға кесілген.
Қалыңдық таңдау кезінде Ораз-Мұхамедке бектің туған інісінің қызы көрсетілген. Бет-бейнесі Есенейдің өзіне ұқсас, қабағы қалың, мықынды, ұзын бойлы сұрша қыз екен. Ораз-Мұхамедке ұнап еді. Қалындық таңдау ісінде де қызметтен қалмаған сахиб-аш-шурта Шабай сол сәтінде-ақ сыбыр ете түсті. Бек қарындасының барын жігітімен өсегі бар көрінеді. Бөлек сейіттің туыстарынан құралған, қалыңдықтың дене бітімін, денсаулығын және басқасын тексеретін білгір кемпірлер мұны теріс дей алмады. Ораз-Мұхамед Есенейге қайыра сөз салған. Басқа бір туысын көрсетсін. Анығын айтса бектің сағы сынар, тіпті қарындасын таспен атқызып, өлтіріп жіберер деп қауіптенген. Алайда шырын бегі шалқасынан түсті. Ең ару, ең асыл қызымыз осы, бұдан артығын таба алмаймыз деп. Бұл қиястыққа Ораз-Мұхамед те шытынап еді. Қарындасын жаласын ашпаған күйі кері қайырды да, бұдан соңғы жерде әр ұрықтан бір емес, бірнеше қызды қатарынан көрсетуге бұйырған. Маңғыт, арғын, қыпшақ текті ханымдар Ордаға осылай, топтан озған таңдаумен кіріп еді. Барды қанағат тұтып тоқтаған. Бірақ пайғамбардың парызын ақырына дейін өтеуге жазыпты. Көп ұзамай, жаңадан құрылып бел алған, жарлы болса да әлді ру төртоғұлдың игі жақсылары салмақ салып еді.
Ұзынқұлақтан естуімізше, тақ мінген әмірші ғана емес, туыстас бауыр көрінесіз. Күйеу жүз жылдық деген. Кінә бізден, кезінде орайын таппадық. Енді ештен кеш жақсы деп келіп отырмыз. Төртоғұлда сұлу қыз көп. Бәрі де балдызың. Сол баяғы бауыр басқан жалайырды қалаймысың, әлде қара үйсінді, оңғар найманды құп көремісің немесе тамаға түсемісің — таңдау өзіңде, әйтеуір, бір отауың бізден көтерілсе дескен. Ораз-Мұхамед қинала отырып, ұзын арқан, кең тұсауға салып жіберіп еді. Мұндағы бар тіршілігі шымылдық ішінде өте бастады, той-томалақтан бой жаза тұрғысы келген. Шырын бегімен арасы әлі ашылмаған — біржола талақ еткендей болам ба деп тағы ойлаған. Ақыры, төртоғұлмен тіпті оңай табысты. Ел аралауға шыққалы екі аптадай болған, Төртоғұл руының жеріне — тама жұрты Төбен-ауылға келіп еді. Жұпыны ауылдағы ең үлкен үй — Нұрұзақтың биік қарағай қимасы да онша сәнді, салтанатты көрінбеді. Қызметші, малшы-жалшы жағы да жоққа тән сияқты.
Еденіне текемет төселіп, көпшік тасталған, орыс үлгісіне ұқсас төрт бұрышты, бірақ әдепкідей жатаған, жер стол қойылған қонақ бөлмеде, дастарқан басында қызмет көрсетуші қыз, әлде қызметші бикеш Ораз-Мұхамедтің жүрегіне оттай басылды. Дастарқанға отырған бетте жиегі ою бедерлі ағаш тостағанмен қымыз ұсынып еді. Жанары түйісіп қалды. Боталаған үлкен қара көзде шарпулы ұшқын бар екен. Бұдан қаншама заман бұрын айрылған асыл жардың тұнық жанары, ұзын, қайқы кірпіктен жүрекке шымырлай қадалар оқ атқан бейкүнә көзқарасы. Ораз-Мұхамед қайыра қарамауға тырысты. Қарамай тағы отыра алмаған. Қараған сайын ұқсастық көбейе беріп еді. Маңдайы, қасы... әдемі иегі, балғын мойны. Тіпті қазақта жоқ, осы Хан-Кермен жұртына ғана тән, төбеге тігілген — киілген емес, бекітілген — алдына ақ сары маржан зер төгіліп, айнала оюланған, тостағандай ғана мақпал тақияның өзін бұдан бұрын әлдекімнің... Ай-Шешек бегімнің басынан көргендей. Қыз ( әлде қызметші бикеш ) дастарқандағы аяқ-табақты жинастыра түрегелгенде бой тұлғасына қарап еді. Анары піскен: сәл толықша көрінді. Бірақ екпетті, сымбатты. Өте сымбатты.
Арқаға түскен қос өрім қоңыр шаш ұшындағы алақандай ақық тастарға ақ күміс теңге жалғанып жасалған ауыр шолпылары баяу ырғатыла шығып кеткенде артынан қарап қалыпты. Көңілдегі ең соңғы түйткіл де тарқады. Атына дейін... Жоғалтқанын тапқандай, тез жадырады. Бірақ атастырған жері бар еді... — Атастырса — бұз, қалыңының қарымтасын, айып-анжысын түгел өтеймін, — деді Ораз-Мұхамед. Күйеуі ұрын келіп қойып еді. Хан хазіретін таққа көтердік, той-думаннан қол босамады, содан тақсырдың елге шығуын күттік… — Нұрұзақ Ораз-Мұхамедке емес, стол басындағы, үнсіз тұнжырған тама мырзаларына қарата, ақтала сөйлеген. Тақсыр, —деді сосын. Ораз-Мұхамедке тіке қарап. Мына, Жоғары-ауылда иісі төртоғұлдың таңдаулы сұлулары жиналмақ. Созып алдық, обал болды... Ораз-Мұхамед кеудеден біреу солқ еткізіп ұрғандай, көңілі кірленіп аз отырды. Екі күн ішінде, мен осы ауылдан кетпей... Үшінші күні Айсұлу-бикеммен неке қиысты. Әрине, Ай-Шешек қайтып оралған жоқ. Оның үстіне бұл жолғы ісі Есенеймен араға қағылған жаңа бір сына болып шыққанын аңдаған. Ақыры насырға шапты. Бірақ өкінген емес. Ораз-Мұхамед соңғы жылдарда өткенге өкінбеуге үйреніп еді. Барға тәуба айтуға тағы қалыптасқан.
Өкінер реті, тәуба айтпас жөні жок. Қайткенде де Хан-Керменге сағынышпен оралды. Бүкіл шаһар ғана емес, диуан-ханалы сарай ғана емес, думанды отаулар да өз иесін жаңа тапкандай. Шешілмеген, бұған қараған қаншама шаруа бар. Дау-дамайға, реніш-кейіске толы қаншама мәжіліс тұр. Бірақ мұның бәрі кейін. Ертең, арғы күні. Ал бүгін... бүгін Ораз-Мұхамед өзін қайтадан соқа бас, жалаң қылыш жауынгер емес, үйлі-баранды кәдімгі кісі — жар ғана емес, әке... ұрпағы, өскіні бар азамат ер сезінген. Баласыз үй — мазар. Өзі жоқта келген ең үлкен қуаныш — хан сарайы — бір емес, төрт отау қатарынан базарлы болыпты. Төрт айлық, екі айлық, қырқынан шыққан, жаңа туған... Үш ұл, бір қыз. Ораз-Мұхамед Сарайға келіп түсісімен моншаға жуынып, киім ауыстырды да, сол күні-ақ әр отауға арнайы кіріп шықты. Ханымдардың бәрі де балпанақтай аппақ ұлдарын мақтанышпен алдына тосқан. Қуаныш, мейірде шек жоқ сияқты. Көңілде жалғыз-ақ түйткіл бар: мүшеміз бұзылып, өңіміз ескірмеді ме деген қауіп. Жоқ әйел көркі — бөбегімен.
Ал Мөлдір-бикем, Елек-бикем, Орай-бикемнің ұлдары — жай ғана бөбек емес, болашақ тақ иесі. Біреуі. Біреуі ғана. Қайсысы? Әрине, әр ханым өз ұлының мәртебесін ойлары сөзсіз. Ал сол ұлдың, былдырлап тілі де шықпаған, құйрық басып отыра алмайтын, тіпті кісіге көз тоқтатып қарай да алмайтын сәбилердің мерейі үшін ең алдымен еріне — хан тақсырға жағуға тырысады. Немесе өкім жүргізуге ұмтылады. Әйтпесе бабаларының — бабалары емес, әжелерінің салтымен екі әдісті бірдей қолданады. Ұл тапқандары. Ал қыз, әзірге құдай қыз берген әйел Айсұлу тым ұяң еді. Ұяң емес, төменшік. Рас, өзгелердей аталы ауылдың қызы емес. Жұрттан артық, екі жаққа бірдей қалың төлегенімен, жасауы да кем болды. Бірақ Айсұлуды оңаша отырғанның өзінде жасытар ол емес. Өзін кінәлі сезінетін. Кінәсі болмаса да жазығы бар. Үнемі тұнықтан бастап үйренген Ораз-Мұхамед кетеуін естіп, кемісін біліп татқан дәмнен кермек сезінбеген. Әйтсе де көңілде дық қалыпты. Сахиб шорта Шабай Нұрұзақ бекке күйеу бола жаздаған қаңлы жігітінің әлі тұрмыс құрмағанын, құсадан болса керек, үнемі оңаша жүретінін, аңға көп шығатынын айтып еді. Емеурінін бірден түсінді.
Ханның абыройын ойласаң, аңшыны қабан жарып өлтіргенін бір-ақ айтпаймысың! Енді жол жоқ! Жамандыққа ұшыраса, менен мейір күтпе! » Сол Айсұлу — бейкүнә жігітті бағынан айырған, бақтан ғана емес, бастан да айыра жаздаған Айсұлу-бикем қыз тауыпты. Тіпті жасып қалғандай. Ораз-Мұхамедке тура қарай алмай, көзі жапақтап тұрып қалды. Қазақ ұл туғанда қуанған. Қыз туғанда кейімеген. Ұлдың туысы артық, қыздың ырысы артық деседі. Қызды қадірлемеген — кәдесіз дейді. Қызын берген құдай ұлын аямайды дейді. Қыз кем емес, тең. Ертең ана болып үй билейді, ақылы асса ел билейді. Тек әйел атымен аталатын, арғы әжелерін пір тұтатын ру, тайпа қаншама. Ораз-Мұхамедке екі-ақ айлық қарақат көз, тәмпіш мұрын сары қыз бар баладан ыстық көрінді. Арпа ішінде бір бидай. Айсұлуды жұбатуға тырысқан. Жұбатқан жоқ, ризашылығын білдірген, еркелетуге, еңсесін көтеруге тырысқан. Басқа балалармен бірдей енші атады, апасына арнайы тәбәрік беріп, сый-сыяпат тағайындады. Балалардың ешқайсысына ат қойылмапты. Әкелерін күткен. Күткен тағы бір нәрсе бар екен. Өмірді өзгертпегенмен, тұрмысқа басқаша рең берер жаңалық.
Қорған ішінен, бұрынғы сарайдың дәл іргесінен, Ака-дарияға қараған жарқабақ басына қатар-қатар төрт үй салыныпты. Тұғыры ақ тастан қаланған екі қабат биік қима. Ханымдардың, ханзадалар мен ханшаның мекен-жайы. Дербес болғанымен, енсіз, ұзын сенек арқылы өзара жалғасады, барлығы жиылып келіп, жер асты жолы арқылы хан сарайымен қатысады. Ораз-Мұхамед ханымдармен жүздесіп, сәбилерін көріп шыққан соң-ақ таңды күтпей көші-қон басталған. Әрине, кең дала емес, ауыл арасы да емес. Көш — бір есіктен шығып, екінші есікке кіру ғана. Жиһаз, мүлік, әлбетте, жаяу тасылды. Ал үй иелері — ханымдар мен сәбилер жаяу жүрмеуге тиіс. Асыл тұрманды аттар тартылған. Көш алдына шығардай, салтанатты жиынға түсердей малына киінген ханымдар әсем бітісті, жуас арғымақтарға мініп, құндақтағы сәбилерін қолға алды. Алдан тәрбиеші ана жетектеп, екі үзеңгіден қызметші екі қыз ұстап, аттам жерге әрең жеткен. Бұдан соң ескі сарай алдына тұрманы күмісті, ер үстіне қоқырайтып мамық жастықтар қойылған тағы төрт ат келтірілген. Ораз-Мұхамед өзіне қатысты бір рәсім барын аңдағанмен, іс мәнісін ұқпап еді. Әрі таңырқай, әрі қаймыға тұрып есік ағасы ұғындырды.
Жұрт иесі — яғни ескі үйдің киелі жебеушілері де жаңа қонысқа көшуі қажет екен. Ораз-Мұхамед ханымдар тұрған әр бөлмеге кіріп: « Жұрт иесі бабай, жаңа қонысқа көш, бізбен бірге бол! » — деуі керек. Содан соң құрметпен есік ашып, жол сілтеуге тиіс. Жетелеп әкеп, атқа отырғызуы керек. Әр ханымның үйіндегі пірге жеке-жеке, арнайы шақыру қажет. Осыдан соң әрқайсысы өзіне арналған көлікке мінген жұрт иесі бабай — шылбыр тартқан есік ағасы, үзеңгіден ұстаған екі нөкер, атқа мініп, соңынан ерген үй қожасы — ханның қошеметімен, өздеріне тиесілі жаңа қоныс алдына жетеді де, сол әуелгідей, көзге көрінбеген, лебі білінбеген қалпында қарғып түсіп, жаңа отаудан — өзі құт әкелер, бақыт әкелер, берік тиянақ болар үйдің бір қуысынан орын алады. Жұрт иесі бабайдың мінезі қатты, ашуы кекті. Лайықты сый көрмей, шамданып қалса, жаңа мекенге көшпейді, тіпті орныққан жұртының өзін тастап кетуі мүмкін. Бақыт сенен ауады да, басқа біреуге барып қонады. Ораз-Мұхамед өзіне етене тартқан елдің тұрмыс-салтында түсініксіз әрі жат ғұрыптар көп екенін тағы да аңдады. Бірақ күлмеген, жатырқамаған.
Жақсы тілеу, жарасты көңілмен жұрт иелерін тегіс жаңа қонысқа көшірді. Осының бәрінің ақиқатына дәл сол сәтте өзі де сеніп қалғандай еді. Сөйтсе, төрт аттың бірі бос қатынапты. Қоныс иесі бабай Айсұлу бикемнің отауына көшпеген. Немесе ескі жұрттың өзінен қашып кеткен. Бәрін де білуге тиіс, ойлағанын орнына келтіріп, басынан асқан істі хан тақсырға тікелей мәлімдеп отыруға міндетті шорта бегі Шабай көші-қонның үшінші күні диуан-ханада бір сәт оңаша қалғанда тақтың дәл алдына, кеңірдегін соза тізерлей тұрып, қырылдаған сыбырмен жаңа бір сұмдықтың шетін шығарған. Баяғы қаңлы жігіті — Нұрұзақ бекпен жегжат болғысы келген аңшы жаз бойы осы шаһардан, базардан шықпаған. Ай караңғы түнде бірнеше рет хан сарайының төңірегінен көзге шалынған. Ең соңғы ретінде — әнеугүні ғана таң бозында арқан салып, сарай қорғанына өрмелеп бара жатқанда Шабай өз қолымен ұстап алыпты. Жазаға тартуға, сол арада мойнын үзіп жіберуге ханның атап берген жарлығынан именген. Болған іс осы, бірақ бүлінген ештеңе жоқ деген Шабай бет терісі қатпарлана жымиып. Ораз-Мұхамед жансыздар әміршісінің жағасынан ала түсті. Сол қолымен жұлқи тартып, оң қолымен беліндегі сапысын суырған. Бірақ Шабайды босатты.
Қолы дірілдемеген қалпы сапыны да қынына салды. Сыртта тұрған күзетшіні сатып алыпты. Бірақ… — Шабай екі қолын бірдей көкке жайды, — міне құдай, міне құран, сарайдың өзіне кіре алған жоқ... Қайдан кірсін, — деді сосын Ораз-Мұхамедке бажайлай қарап алып, — ол жерде тегіс сенімді адамдар. Ал іште — тәрбиеші енелер, қызметші қыздар, ханымның... Айсұлу-бикемнің отауы — түкпірде. Бірақ сұрамады. Ешқандай күмәні қалмаған. Шорта бегінде де жазық жоқ. Айтпай қойса қайтер еді. Адал қызметші. Ит те болса адал. Ертеңіне арғы бетке, тас тасуға жұмсап едім. Бері өтерде қайық аударылып... — Ал қалған екеуі?.. Кәсібіне жетік. Ісіне берік. Ораз-Мұхамед тақ үстінде тұқыра ойланып, жападан-жалғыз ұзақ отырды. Ашу-ыза сап болған. Қызғаныш, кейіс тағы жоқ. Намыс... Ел намысы аяққа тапалғанда ер намысы деген не. Одан да ада. Әйтсе де кешке дейін күте алмаған. Түс ауып кетсе де, тақ-сараймен жапсарлас орналасқан, тақсырдың өзі үшін ғана арнаны жабдықталған ас үйге бармады. Бұрын болмаған әдетпен, Хан-Кермен өңірінде сирек сусын — бір тостаған шәрбат алғызып ішкен.
Содан соң тек өзінде ғана болуға тиіс жалғыз кілтпен кілем артындағы кұпия қақпа арқылы жер асты жолына түсті. Шырағдан алуды ұмытқан екен, қайырма есікті әрең құлыптады. Асты, үсті таспен шегенделген, дымқыл, салқын, көр қараңғы қуыста нық басса да, қармалануға тура келген. Ұзақ, өте ұзақ жүрді. Үйреншікті, небәрі жүз қадамдай жол екі-үш есе ұзарып кеткендей. Ақыры, қарсы кақпаға тірелді. Сипалап суық, ауыр темір құлыпты әрең тапқан. Ашар, ашпасын білмегендей, әлде ентігін басып, тағы да әжептәуір бөгелді. Кілтін шатыстырып тағы тұрды. Ақыры, сырлы құлып әрең бұралған. Жер бетіне шығысымен артын бекітті. Енді алда ала көлеңке сенек тұр. Онда — Елек, одан ары — Мөлдір. Солда — Орай, одан ары — Ай... Айсұлу. Құлыбы ортақ, кілті біреу — төрт қақпа. Қанша қақпа. Қанша құлып. Қанша кілт. Жоқ, үш-ақ түрлі кілт. Кенет Ораз-Мұхамедтің көз алдына баяғыда, көр зынданға түсерде қолына бір буда — әлде қырық, әлде елу, әлде жүз — тура бір қадақ кілт ұстап, масаттана жымиып тұрған Шабай елестеді.
Көзін жойып жіберсе... Дәл осындай иісшіл, дәл осындай сенімді төбетті кайдан табарсың... Бұдан ары бөгелмеген. Еркін басып келіп, Айсұлудың отауына жетелер кақпаны ашты. Бірден ауызғы үйден шыққан. Төрден Айсұлудың бесік тербей отыра бөпесін әлдилеген даусы естілді. Менім бебем ақ сары, Бебем шашы сап-сары, Бебем мінген бесіктің Бегімейді йапсары. Бегімесе бел түрсін, Шекер мен бал келтірсін, Беліме шашы кұйылсын, Бикелері йыйылсыл. Ақ теректің астынан Қарт атасы да келсін. Қалампырдың қасынан Қарт әйесі де келсін, Беліне қылыш байлаған Бес ағасы да келсін…. Кішкентай Айданақ әлі ұйқтамаса керек, бесік қаттырақ тербетілді. Әлди өлең де тездеді. Ей, Айданақ — айдан ақ, Ақ білегі қардан ақ. Сәурет үйде салқыншақ, Салқында ойнар құлыншақ. Кұлыншағым ат болар, Атасы маға йат болар…. Ораз-Мұхамед бұдан арыға шыдамады. Шегіне басып, кейін шыққан. Арада он шақты күн өткенде қаңлының аңшы жігіті опат тапқаны мағлұм болды. Жоқ, қабан жарып өлтірмеген. Орманда бұланға құрылған жасаулы жебеге жолығыпты.
Ел ішінде күнделікті болып жатқан әр түрлі кеп турасында айта отырып, бұл хабарды сөз арасына қыстыра салған Шабай тіпті кірпік қақпаған. Мән беріп бөгеліп те тұрған жоқ. Мұсылмандардың ниет-пиғылы бұзылғаны, араққа салыну, жастардың ауыл-ауыл болып төбелесуі етек алып бара жатқаны, тағы сондай, өзінің мазасын кетірген мәселелер төңірегіне көшті. Тағы екі күннен соң Айсұлу да бақиға аттанды. Бұл жолы Шабай шын сасқан. Бозарып емес, көгеріп кетіп еді. Ораз-Мұхамед кімді кінәларын білмеді. Дәл осы жолы жазығы жоқ шорта бегін бе. Жауға кеуде бастырмай, жақыннан сағы сынған өзін бе. Тосын қазасымен бар күнәсін жуып кеткен Айсұлу-бикемді ме. Кеше ғана кіріп шығып еді. Кезегі келсе де әлі қасында болмаған. Енді кінә артып, тергеп, тексермек емес. Жалғыз қызын — кісіге көз тоқтата қарап, жымиып күлуге жараған, қарақат көз аппақ қызын — балпанақтай Айданақ-ханшаны сағынған. Әлде қызын сылтаурата барып, Айсұлудың өзін көргісі, бетпе-бет жүздескісі келді ме. Айсұлу-бикем көзінің төңірегі көлеңкеленіп, өңі қоңыр тартып, жүдеп кеткен екен. Бұрынғыдай жасыған жоқ, төменшіктеген жоқ — тік қараған.
Өңінде оттан, судан тайынбас шешімталдық ( әлде бетпақтық ) бар. Іше алмады. Қымыз ащы әрі сүйкімсіз көрінген. Мешер арасына қашайык, одан да ары өтіп кетейік деп еді марқұм. Ағатайыма кеселім тиер деп қорықтым... — Мен арсыз әйел үшін азамат ерді күйдірмеймін, — деді Ораз-Мұхамед. Әуелде ойға алғаны, айтпағы басқа еді. Тіпті ештеңе айтпақ емес-ті. Жабулы қазан — жабуымен. Жар деп жақын тұтпақ емес, бірақ жазаға да кеспеген. Не абырой таппақ. Қайта жараны тырнап, жаланы ұлғайта түспей ме. Әрі Айданақ-ханша бар. Өсе берсін ана бауырында. Тірідей тұл, тұнжыр жазамен өмір сүре берсін азған әйел де атаусыз абақтыда. Енді ойласа, ақылмен емес, ашумен ( әлде ішкі түйсікпен, нақты есеппен ) айтқан бейтарап сөз арқылы-ақ өлімге кесіп кетіпті. Айсұлу-бикем әлде құсадан, әлде қорқыныштан у ішкен. Ораз-Мұхамедтің көңілінде өкініш жоқ, аяныш қана бар еді. Кішкентай Айданаққа деген аяныш. Емізуші ене бар, әлпештейтін ана қайда. Ұзамай бұл олқылықтың да орны толғандай көрінді.
Посольский приказға әлденеше мәрте ғарызнама жазып, ақ патшаның арнайы рұқсатынан соң, біраздан бері Бежецкий верх дуанында жесір отырған әпкесі Асыл-ханымды алғызды. Жалғыз өзін емес. Баласы Мұрат-Мұхамедпен бірге. Туыстары босаға аттаған күні қажып, қартайған, тозған әпкесін емес, жиенін — қол-аяғы созылып, ер жетіп қалған Мұрат-Мұхамедті көргенде шыныменен көңілі босаған. Сүйініш-Мұхамед-оғлан ендігі ат жалын тартып мінер азамат болады екен-ау. Ол тірі тұрса неден кемдік көрер еді. Алтын тақтың да, асылға малынған қаншама әйелдің де, тіпті бүгін төртеу, ертең он бес-жиырма болар ұл-қыздың да керегі қанша. Кіндігінен қырық перзент туса да ондай бала жарала ма. Әйтсе де тез бекіген. Неше енесі болса да жетім қалған кішкентай қызын әпкесінің қарауына тапсырды. Тек Айданақ-ханша ғана емес, калған үш ханым да — жазықсыз, жапасыз-ақ қадірі кеміген, бұрынғыдан суық тартып, біржола алыстаған Мөлдір, Елек, Орай бикемдер де осы әпкенің қарауына көшкендей. Ал жалғыз жиен Мұрат-Мұхамедке көрсетілген сый-сыяпат мүлде айрықша. Тұрағына жеке сарай берілді. Күтіміне қаншама қызметші жегілді. Иелігіне жері бай, түсімі мол екі ауыл кесілді. Жиендігі, туыстығы ғана үшін емес.
Жалғыз ұлмен ( « тәуба!.. » деп жағасын ұстады ), үлкен ұлмен — қапада кеткен жалғыз шырағымен аз күн болса да бірге ойнап еді. Сонда нағашы бауырынан жиендік жөнімен бір дорба асық әкеткен. Асық қана емес, сәби жанының да бір бөлігін, болашақта орындалмас бар аманатын арқалай кеткендей. Сол үшін ыстық. Сол үшін туған ұлмен — жетпей қиылған Сүйінішпен бірдей. Өз басының жайын көбірек күйттеп кеткенін аңдаған Ораз-Мұхамед ел өміріне қайтадан бой сала араласты. Бір кезде Қазанға қарсы тірек-шеп болған Шат, Темник, Құрмыш, Арзамас өңірінің мешерлері, Ака-дарияға түстік-шығыстан кұяр Мокша өзенінің бойындағы қалың мордва қағаз жүзінде Хан-Керменге қарайтын. Бірақ хандық ішіндегі бейлік сияқты, әрқайсысы өз тірлігімен; әскерін береді, салығын төлейді, әйтеуір, ақ патшаның дәргейінде. Ораз-Мұхамед қыраулы қатқақта атқа қонды. Дәргейіне келтіріп, тәртіп орнату үшін емес, сейілу, ең бастысы — ел көріп, жер тану үшін шыққан. Айдан астам жүріп, жеке басының дертінен біржола айығып қайтты. Бірақ ой көбейген, қам қалыңдаған. Ақ патша тағайындаған үлкенді-кішілі воеводалардың тікелей әміріндегі, өз ортасынан шыққан бәкене әкімдер шылауындағы ел тұрмысы тіпті ауыр екен.
Мұндағы жұрт тойғанынан ғана секіріп жүргендей. Басы бос, бары бауырында. Бірақ қашанға дейін? Гәп сонда еді. IX тарау МАРХАМАТ Ораз-Мұхамедтің көз алдынан көрмесе де көңіліне нық түйген, бір емес, әлденеше ауыздан естіп, анығына жеткен бір сурет кетпей-ақ қойды. Өткен күн елесі. Келешек көлеңкесі. Қақаған қыс емес. Азынаған күз де емес. Тамылжыған тамыз. Қазақтың мерейі тасып, ата жұртының төрт пұшпағын түгел жаудан арылтқан, қан жұтып өлген қаншама мың аламан арттағы елдің бағын асырып кеткен, ұлы жорықтың береке-ұйтқысы, берен сауыты, ақ найза, алмас қылышы болған Тәуекел хан ең соңғы ұрыстағы ауыр жарадан ажал жастығына бас қойған, отыздың ортасында қыршынынан қиылса да, тағдырға ризашылық, тәңіріге алғыспен көз жұмған қаһарлы, қанды жаз, игі, құтты жаздың ақыры — тарихтың мың алтыншы, ит жылғы ( * 1598 жыл ) тамыз еді.
Бірақ қазақ даласы емес, Ібір-Сібір жұрты, ордалы ұйық емес, қиян түкпір — Өбе-дарияның жағасындағы, бір қапталы — терең ор, бір қапталы — биік жарлы жылға, терең сай, қалың жыныс, жоғарғы жағында ғана қатар жүрген екі-үш адам әрең өтердей тар мойнағы бар тұйық түбек. Елсіз иен түбектің қақ ортасында, кәріліктен шіріп құлаған алып теректің түбірі үстінде сауытсыз, жарақсыз, омырауы ашылған, құйқасы быжыр-тыжыр тақыр басы салбыраған жалғыз шал отыр. Көзін шел басып, соқыр болуға айналған, сақал-мұрты аппақ қудай, бет-аузы кәрі сиырдың суалған желініндей шимай-шимай, арса-арса ірі сүйекті шал бағы қайтқан қарт жауынгерден гөрі, көрден шыққан өлі аруаққа көбірек ұқсайды. Бұл — шынында да аруақ еді. Бірақ өлі емес, тірі аруақ. Бір кездегі Ібір-Сібір әміршісі, Русияның қас жауы — Көшім. Кәрі Көшімнің жүрегінде өкініш те, кейіс те жоқ, арманын түгескен, үміттен ада. Аспанда — күн, сол баяғы күн, мейірлі шапағын төгіп тұр — ызғар болып көрінеді. Айнала толы жасыл ағаш — жасыл мұз құрсанған серек тас. Ұшар биіктегі жапырақтарды ғана тербеген баяу жел — жаһаннам лебі.
Құлаққа ұрған танадай тыныштық — бар тірлік сап болған заман ақырдан соңғы алапат лауыл алдындағы тыныс. Ал заман ақыр — осыдан екі күн бұрын болған. Осыдан тура екі күн бұрын, осы арада ұзақ өміріндегі ең соңғы ұрысын өткеріп еді. Жұртынан ығысса да жауынан ықпаған, қуғында жүрсе де қылышын тастамаған Көшімнің ең соңғы бекінісіне шабуыл таң бозында басталды. Содан ақшам туғанға дейін ағыс болды. Ақыры... бұдан бұрынғы қаншама соғыстар кезіндегідей, болат жебеден балқыған қорғасын ауыр түсті. Екі ханзада өлді. Он алты әскербасы мырза мен бек өлді. Ең сенімді, қиындықта жан сауғаламай, ханымен бірге қашқынға айналған бес жүз сарбаздың төрт жүзден астамы оққа ұшты. Ақыры, қасында садақ тартуға жарар қырық шақты ғана адам қалғанда кәрі Көшім қайыққа мінген. Артына қарай-қарай Өбе-дариядан өтті. Өткен бетте мылтық даусы да тынып еді. Баяғыша бас аман. Бірақ барынан айырылған. Түбекте — ең соңғы бекіністе алты ханым қалған, екі келін қалған. Бес ұл, сегіз қыз, бес немере қалған. Бүкіл патшалық қалған. Сібір хандығы Шымға да емес, Ескерде де емес, осы атаусыз түбекте көміліпті.
Сол, жұрты қалған, соңғы үміті үзілген жерге қайта оралып отырған беті. Елмен, жермен қоштаспақ емес. Мойнындағы ақырғы міндетін атқармақ. Өзіне сенген, бар азапқа көнген, ақыры, дәм-тұзы осы арада түгесілген жауынгер жолдастарының бетін бүркемек. Жаназасын шығарып, ұжмаққа аттандырмақ. Көшім оқшау отырғанмен, жалғыз емес-ті. Үш ұлы бар, отыз шақты нөкері бар. Жабыла көр қазып жатыр. Ұрыста өлген сарбаздардың көрі. Бес, он, неше жүз. Бәрі жиылып келіп ең үлкен көр — Көшімнің көріне айналмақ. Жоқ. Көшім қайраты қайтса да қажырынан арылмаған. Үміті үзілсе де күрестен жерімеген. Ақырына дейін, тіпті акырынан кейін, көрге басы кіргенше айқаспақ еді. Мана, Түбекке келіп түскенде, қирап, жайрап жатқан ұрыс алаңын шұғыл сүзіп шыққан соң, үш ұл бір ауыздан дат айтты. Бүгін емес, бұрын шешкен, қайырылымас тоқтам. Кесім сұраған жоқ, кешу сұрасты. Қажыпты. Қалжырапты. Қалыпты тірлікке көшпек. Яғни, барынан безіп, бас сауғаламақ. Бары… бары не? Пәленше-екең деген атақ. Ондай атақ ұлдарда әуел бастан жоқ. Асылдан — жасық, жақсыдан — жаман.
Бірақ бәрібір ханзада. Көшімнің ұлы! Бұқпа тірлігіне жетер бақыт. Ал Көшім... ақырына дейін Көшім болып қалмақ. Қазір, бар шаруа біткен соң, үш ұлға бата, отыз нөкерге рұқсат береді. Содан соң... ең қиыны, ең ауыры өткерілді. Өлімнен қорықпайды. Қайта, тілері сол өлім. Тым құрыса жақсы иттің өлімі. Кенет қатарынан үш рет көкек шақырды. Көшім басын қалт көтерген. Қолы қалтырамай, бірден белдегі қылыштың балдағын тапты. Әйтсе де орнынан қозғалмады. Аздан соң кәрі кұлаққа байғыздың іш тарта ышқынған даусы естілген. Өз адамы. Бір кезде тұтас патшалық иесі болған Көшімнің өз адамы қазір біреу-ақ. Өзі. Басқаның бәрі бөтен. Жау болмаса да жат. Жат адам көп ұзамай-ақ алдына келтірілді. Көшімге тұқым-жұртымен сыйлы болған әулеттен. Пайғамбар ұрпағы. Өзін өткен жылы ғана тастап шыққан Төл-Мұхамед сейіт. Алла жар айтқан. Аяғына бас ұрған. Дат сұраған. Көшім сәлем алмады. Селт етпеді. Назар салмады. Ал рәсімді ұмытпаған, тіпті өзінің сейіт екенін естен шығарып, артық құлдық көрсеткен Төл-Мұхамед Көшім ханның көңіл күйіне мүлде назар аудармаған.
Әуелі өзі — ақ патшаның атынан келіп тұрған елші екенін мәлімдеді. Содан соң қимылсыз, тілсіз кәрі пұт — қабағы салбырап көзіне түскен ызбарлы шалға емес, ол отырған шірік томарға арнағандай, тұқыра қарап, ағытыла жөнелді. Ақ патшаның қуаты кенеусіз, қаһары қатты. Қырына алғанын құртпай тынбайды. Жағаласқан жұрттың күні, көлденең тұрған кісінің күйі не боларын өзің көрдің деп бір тоқтады. Көшім тіл қатпаған. Ешкімді көрмеген, ештеңе естімеген, бейтарап кейіпте. Тек еңсесін жазып, басын көтерді. Жасаураған, аласын шел басып, қарасы жанардан айрылған кәрі көздерін әлдеқайда, алысқа қадаған. Төл-Мұхамед ентігін басып аз бөгелді де, өзінің делдалдық қызметін одан ары жалғастырды. Жауына аяз ақ патша досына жаз. Кәпір, мұсылманға бірдей мейірбан; бой ұсынып келген тентекті мархаматынан қаққан емес. Тіпті алысып, арпалысып қолға түскен жауының өзін жарылқап отыр. Махметқұлдың хабарын естідің. Ақ патшаның ғұзырында бақытты күн кешіп жатқан ұлың Әбілқайырдан хат алдың. Кеше ғана тұтқынға түскен қатын-қалаш, бала-шағаң тегіс аман. Жәсір емес, мейман. Таяудағы күндерде Русияға жөнелтілмек. Олар да ақ патшаның мархаматынан шет қалмақ емес.
Мұндағы ел-жұрт тағы өз орнында. Алым-салығын төлеп, аман-есен жүріп жатыр... Көшім сонда ғана Төл-Мұхамедке жалт қараған: « Бұландатпай турасына көш! » Делдал елші турасына көшті. Тақтан айрылып, тақырда қалдың, Көшім. Жұрттан айрылып, жапанда қалдың, Көшім деді. Енді ақылға кел, аяққа жығыл. Жаза көрмейсің, жапа шекпейсің. Ақ патшаның алдына жет — бар айыбың кешіледі. Басыңа азаттық жаныңа тыныштық аласың. Бала-шағаңмен, жақын-жұратыңмен табысасың. Мұсылман қауымы жайлаған қалалардың біріне қоныстанасың. Қалған өмірің жылы үй, жайлы жұртта, қайғысыз, қапасыз өтпек. Одан артық не керек!? Ойлан, шеш. Осы сөзге тоқта деді. Мұнда өлім, өлімнен басқа күтерің жоқ. Құдайдың рахметі, ақ патшаның шапағаты, енді тәубаға кел! Мезгілі өтпей тұрғанда ат басын бұр деді. Қаусаған кәрі шал әп-сәтте айбарлы аламанға айналған. Жауапқа да іркілмеді. Уа, мына жұрт менде де арман бар деп ойлайды екен-ау. Мен де өлімнен қорқады деп ойлайды екен-ау. Мен неменеге өкінем. Неден тайсалам. Қырық жыл хан болдым. Жиырма екі жыл жалғанды жалпағынан бастым. Он сегіз жыл жауыммен жағаластым.
Иілмедім — сындым. Беріктігімнен. Бөріні бүркіт алып жесе — тағдырдың жазуы. Жұрт жаңа ие тапса — тәңірінің қалауы. Ақ патшаға айтар өкпем жоқ. Қаруы қатты, қарымы ұзын шықты. Қолымнан келсе, босағама кісендеп байлар едім. Ел-жұртына артар кінәм жоқ. Өнері асты, өресі биік шықты. Қолымнан келсе, ордасын ойрандар едім. Енді менде не калды? Алланың хақ өлімі ғана. Ақ патшаның алдына барсам керек еді, мерейім биік, мәртебем жоғары кезде, денім сау, қайратым қалпында тұрған кезде. Енді, жарлы, жалбағай шақта, жас озған, жан тозған шақта, көз соқыр, құлақ саңырау, кем-тар, кембағал кейіпте кімге көрінем? Мархамат тілеп емес, қайыр сұрап қалай барам? Алланың өлімге тарлығы жоқ, көмусіз қалсам да, ноқтасыз өтем! » — деді. Деді де, қайтадан күрт түсті. Көзі жасаурап аз отырды. Арман — алыста қалған хандық та, бауырдан қашқан байлық та емес. Жәсірге кеткен сүйікті ұлым Асманақ! Асманақ қасымда болса, алтын тақсыз, ақ ордасыз, ағайын-туған, қатын-баласыз да бақытты күн кешер едім.
Ит тұмсығы батпас иенде қорлык көрмей көз жұмар едім. Құдай маған тыныш өлімді де қимапты... » Сол күні қалған баласы, қарашы нөкерімен риза, қош айтысып, жалаң тон, жалғыз атпен көптен бөлінген Көшім кешкі тұманға сіңді де, біржола жоғалды. Ал алтын тақтан да, ақ ордадан да артық көрінген Асманақ — әкеден айрылған кездегі он үш жасар ұл емес, мұрты тебіндемесе де бойы толысқан, иықты, сұңғақ, қыр мұрын, қара көзді ақ сұр жеткін — Хан-Керменде, Қонақ-жайда, Ораз-Мұхамедтің алдында отыр. Алдында, бір дастарқан басында. Қоңыр самалды тамыз емес. Қара суық қазан да емес. Қақаған қаңтар. Қызыл ала, көк ала шынылы әсем терезені ақ қырау басқан. Қызыл шоқ толы қола маңғал күреңіте жалындайды. Гуілдеген мұржа сырттағы суықпен өз тілінде сөйлесіп жатқандай. Дәл осы кезде… — Асманақ тағы да жымиды. Кешірім сұраған, кінәлі қалып. Алдында тұрған, суып кеткен сорпадан бір ұрттады. Білмеймін, шешелерімнің бірі айтты ма, әлде киімімнен аңдады ма. Кімсің деп сұрады. Мен айттым. Айқай салдым. Көшім ұлы Асманақ! » — деп.
Тұзақты өз қолымен ағытты. Ұсақ бауырларыма, аналарға апарып қосты. Сонда ғана қорықтым. Бастан өткеннен емес. Басқалардың кебінен. Ес білгелі көргенім қуғын-сүргін, кайғы-қаза болса да. Кейін, әлденеше шанаға тиеліп, Орыс еліне қарай бет түзегенде... күні-түні ұйқы көргем жоқ. Өздерінің үлкен шаһарына апарып, бұдан да ауыр, бұдан да азапты жазаға тарта ма деп... Өбе-дария жағасында қаңғыған оқ тиіп өлмегеніме өкіндім. Сөйтсек... — Ақ патшаның мархаматы мол екен... — деді Ораз-Мұхамед. Жақынға жәрдем жасамақ — парыз. Нағыз мархамат, шын мәрттік — жиырма жыл жауласқан, жиырма емес, тура қырық жыл тірескен жауының ұрпағын жарылқау, — деді Ораз-Мұхамед. Тәңірі — біреу-ақ, тілек түзу болса, құлағына жетеді. Өзі де дәл осы кепке түсіп еді-ау. Тарыққан. Түңілген. Ашына атқа мінген. Бірақ ойлап тұрса, сол кездің өзінде көкіректе жат жұртқа өшпенділік жоқ екен. Қаны қараймаған. Махметқұл... мына баланың немере ағасы Махметқұл мүлде басқаша еді. Қанша шапса да қолының кышыры қанбайды. Қанша төксе де қанға тоймайды. Ал Асманақ... ағасы Махметқұлға да, ендігі әміршісі Ораз-Мұхамедке де ұқсамастай.
Қайрат, қажырсыз емес. Жүректе бар. Бірақ аламан бастап, ту көтерер жайы жоқ тәрізді. Ораз-Мұхамед еріксіз күлді. Әрине. Осы Асманақтың жасында өзін ел ағасы сезінбеп пе еді. Енді он жетіге шыққан жігітті бала көріп отыр. Манадан бері баламен сөйлесіпті. Ойлап тұрса, өңінде байып, сөзінде салмақ бар. Хан тақсырға құлдық ұратыны анық байқалады, бірақ кіріптар күйдегі дәрменсіз жанның жалтақ, жәреукесі жоқ. Өткен іс көңілде өшпес таңба қалдырғаны көрініп тұр, бірақ әңгімесінде өксу мен өкініш те, бүкпе мен қоспа да жоқ. Табиғи. Сондықтан да әсерлі. Ал бала... бала жігіт — білекті болмаса да білікті азамат болып шығары байқалады. Қайткенде де бір әулеттің басы. Бір әулет... Көшім әулеті. Жиырма жылға созылған сүргін кезінде Көшімнің жақын, жұрағаттары әр халде жалғыз-жарымдап жәсірге түсіріп жататын. Ең үлкені — Махметқұл. Еңселісі де сол. Бәрінің ( қатын-қалаш, қыз-келіншек, бала-шаға ) пана тұтары сол. Ақ патшаның арнайы бөлген қаражаты бар, Махметқұлдың иелігіндегі поместье, вотчиналар бар, селбесіп күн кешіп жатқан.
Өбе-дария жағасындағы ең соңғы ұрыстан соң отызға тарта адамның бір-ақ келуі, әрине, мұндағы жұрт үшін әуелде қуаныш болғанымен ( орталары толады, қарасыны көбейеді, қаншама тың әңгіме естиді ), ақыр түбі қиынға соғары анық-ты. Кәрі кемпір, шақа бала. Бірді-екілі ғана жас келіншек бар. Өңшең ханым, ханша, ханзадалар. Бірі ақ саусақ, бірінің бұғанасы қатпаған. Бәрін де бағып-қағу керек. Киіндіру-ішіндіру керек. Және жай ғана емес. Тонның қамқасы, астың асылы дегендей. Махметқұл, әрине, туыстарынан ештеңесін аямайды. Ақ патша тағайындаған жәрдем тағы бар. Әйтседе осыншама адам Бежецкий Верхқа сыймас еді. Сыйса да сыйсыз, күйсіз болар еді. Оның үстіне, патша өкіметі де бәрінің бір жерде отыруын хұп көрмеген. Таратылмақ сияқты. Тұтқындардың өз тағдырының шешімін күтіп, астана түбінде жатқанына жылдан асты. Қараша туа Қырым беттен Мәскеуге оралған Ораз-Мұхамед іс жайына қаныққан соң ақ патшаға арнайы кірген. Өзіне қаншама салмақ салар, қаншама шығынға түсер топ адамды сый ретінде сұраған, мархамат ретінде қалаған. Енді міне, арада үш ай өткенде тобымен жетті. Бояр ұлдары бастап, стрелецтер жасағы қосшылаған тұтас бір керуен.
Сән-салтанатымен, өзгеше бітіс-болмысымен жолдағы жұрттың бәрін таңырқатқан, Хан-Керменде айрықша құрметпен қарсыланған шаналы топ — атағы дабыралы Сібір патшалығының ең соңғы керуені тәрізденген, һәм ақ патшаның мархаматын, орыс елінің күш-құдіретін де айқын танытқандай еді. Сөйтіп, Көшімнің Өбе-дария жағасында қолға түскен әулет-жұрағаты түгелге жуық Ораз-Мұхамедтің мойнына келіп мінді. Қартаң тартқан үш әйел, өңі солған екі келін, бел баласы бар, немересі бар, үш жастан он жеті жасқа дейінгі аралықтағы жеті ұл, тоғыз қыз — бір қора жан. Тәңірінің тәлкегі ме, заманның талқысы ма, неше ғасыр бүкіл Дәштіге сыймаған екі әулет қиырдағы Хан-Керменде оңай табысты. Аталары Сырдан қуылған, өзі Есілден ығыстырылған Көшім хан басына қатер төнген қысылтаяң шақтың өзінде қазақтардан пана сұрауға батпаса, оның өлім босағасынан аттап, жаңа өмір есігін ашқан, жеке бас тіршілігінен бөтен қамы қалмаған бүкіл жұрағаты сол жат тұқымның тұяғы — қазақ қалғасы, орыс әскербасысы, енді патшалық ішінде патша — Русия шегіндегі мұсылмандар әміршісі танылып отырған Ораз-Мұхамедтің бауырынан сая тапты, айналып келгенде, бүкіл әулеті болып қырық жыл жауласқан Орыс еліне біржола орнықты.
Ораз-Мұхамед құданың құдіреті, тағдырдың тар соқпағы турасындағы ауыр ой үстінде отырып қалған екен. Өзін артық көрсе керек: — Аға, жәзит берсең… — деді Асманақ қозғалақтап. Ораз-Мұхамед Сібір ханзадасына шүбәлана қарады. Туған інінің өзі « хан, сұлтан » деп сөйлер еді. Ал мынау... Бірақ баланың жүзінен көлгірлік көрінбейді. Кещелік әуел бастан жоқ. Ораз-Мұхамедтің ұнатпаған көзқарасын аңдаса керек, қызарып кетті. Ораз-Мұхамед панасыз баланы аяп кетті. Балаға тағы да бажайлай қараған. Шежіре, тауарих жазатын молда. Біразының алдын көріп, ақылын аларсың. Не керек, шын ғұлама бар еді. Қадырғали Жалайыр. Сол кісінің жүзін көргенде жақсы болатын еді. Бірақ оқа емес, артында қаншама кітабы қалды. Оқуға берем. Кейін. Ал қазір... ес жиып, тыныс алыңдар. Әзірше Йырақтұр дейтін ауылға орналасасыңдар. Мешермен шектес ең шеткі ауыл. Ібір-Сібірге ұқсас сыпаты көп. Бай иелік. Бар түсім — сендердің еншіңде. Кейінгісі... кейінгісі — құдайдан. Неше сала. Бірақ бәрі де кекесін тәрізді естілмек. Дәл қазір орынсыз.
Барлап, бажайлағандай, әлде, тағы не айтарын ойлағандай, Асманақтың бетіне қарап аз бөгелді. Ал біз... біз шатыраш тақтасындағы пидамыз. Ақ болу, қара болуымыз, қалай тұрып, қалай жүруіміз патша ағзамның еркінде. Асманақ бастаған қатын-қалаш, бала-шаға екі күннен кейін, жаңа қоныстағы мекен-жайлар сайланып болған соң аттанды. Ораз-Мұхамед өзінің жаңа туыстарының қалай орналасқанын, қалай тіршілік құрып жатқанын арнайы өкілдер арқылы біліп тұрған. Өзі аттап баспады. Көз ашқалы көрген қатерлі қақтығыстардан тауаны қайтып, қуғын-сүргіннен қажыған, жол азабынан шаршаған, әлде дертті, әлде қайғылы бала-шағаның мөлтілдеген көз жасын, ат жалында жүріп, түйе қомында босанған, енді төңірегіне тегіс үдірейе, күмәнмен, түңілген кейіппен қарайтын жас, жасамыс әйелдердің тозық жүзін көргісі келмеген. Дем түзеліп, ден сауыққан, бергенге шүкір, барға қанағат тапқан шағында басына жаңа бейнет тілеп алғанын түйсініп еді. Қандас бауыр деп те, қарындас ағайын деп те бүйрегі бұрған жоқ. Жүр әне нешеме мың туыс. Кембағалы қанша, жарлы, сорлысы қанша. Ақсүйек төрелігіне де тартпаған. Аталары неше ықылым заманнан қидаласып келеді. Қайта, қара бұқара жақын.
Ораз-Мұхамедтің шұғыл шешсе де тереңнен толғанып шыққан ісінің төркіні бір-ақ сөзге — адамгершілік аталатын сезімге тірелер еді. Өз басынан өткен хал, жақын туғандары бастан кешкен кеп. Сондықтан да қол созған, өзіне тиесілі сыбағадан енші бөлген. Арада бірер ай өткенде жаңа ауылға жалғыз туыс — Асыл-ханым әпкесі сұранған. Барып қайтпақ. Ораз-Мұхамед тоқтау салмады. Ескі қайын жұрттан көзтаныс екі-үш абысыны бар. Қалған қауым да жат емес. Әңгімелеседі. Шер тарқатысады. Ең бастысы — жаңа жұрттағы қауымның көңіл күйін, жай-жапсарын нақты таниды. Асыл-ханым Йырақтұр ауылынан төрт-бес күн жатып, әрең оралды. Жүйесі кем көп сөздің ішінен Ораз-Мұхамедтің көңілге түйгені — іс оңалған. Тірі адам тірлігін жасауға көшкен. Жүз жылдан бері осылай өмір сүріп жатқандай. Ұсақ бала-шаға ойын үстінде. Ересек қыздар бой түзей бастапты. Ең үлкені, ең сұлуы — Гүлсифат-ханша. Он төртке аяқ басқан. Аз уақытта кісі танымастай өзгеріпті. Асыл-ханым Көшім қызының мінез-көркін, айтып тауыса алмады. Ал ержеткен ұлдар... ешқайсысының шаруаға қыры жоқ. Асманақ дегені сол ауылдағы молдамен дос болып алыпты. Кәләм шәриф пе, мұхтасар ма, әйтеуір, оқып, көшіріп жатқаны.
Ал Арслан деген, он екі ме, он үш пе жастағы ұл... құдай сақтасын, Көшім әулетінде мұндай қаныпезер тумаған шығар. Ауылдағы бар баланың мұрнын бұзып біткен. Жасы кішіге, жалғыз-жарымға тиіседі екен. Аяушылықты білмейді, қолына тас түссе — тас, ағаш түссе — ағаш алады да төмпештей бастайды. Біреу арашаламаса тоқтамайды. Одан қалса, үйдегі іні-қарындастарын жылатады. Үш-төрт күннен соң кісі жіберерміз... » Мұрат-Мұхамед... Рұқсатсыз, өз бетімен кеткен. Өз бетімен қалған. Әрине, шешесі кінәлі. Бірақ Ораз-Мұхамед кейімеді. Қайта, қайран қалған. Мұрат-Мұхамед пен Арслан... — Тайбұға әулеті мен Шибан әулеті. Арғы бабаларының тартысын есепке қоспағанда, берідегі екі жүз жыл бойы үздіксіз қырқысыпты. Жай қырқыспаған, қырылысқан, бірінің тұқымын бірі жоюға тырысқан. Енді мына екеуінің ауыз жаласа қалғаны таң көрінген. Сақарадағы « Ұлұғау » кезінде қасқыр мен түлкі бір апанға тығылушы еді. Тұмсық түйістіріп жата беретін. Аңшылар нөпірі үстерінен өтіп кеткенше ғана. Содан соң… Ескі тіршілік заңына жүгінеді. Мына екеуінің бал жаласқан достығының ақыры немен тынар екен... Жымия бере езуін жиды.
Ойлап тұрса, Ібір-Сібірдегі бұрынғы, кейінгі тартыс — ойыншық екен. Сарыарқа мен Сыр тұрғанда, оны айтасың, бүкіл Дәшті тұрғанда баланың ермегі сияқты. Ендеше, күлмесін. Хан-Керменде емес, басқа бір тұғырда отырған басқа бір адам күлсін. X тарау ИМАНСЫЗ ИСМАЙЫЛ Баяғы думанды отырыстар кезінде орыс достарының бірінен естіген сөз бар еді. Патшалардың патшасы Владимир Мономах айтыпты-мыс: « Наше веселье пити — не можем без того быти », — деп. Шынында да, тойып ішу, қанша ішсе де көтеру — ер мінез, ерекше бітім көрінісі тәрізді. Тіпті патша дастарқанының үстінде тартыну жоқ. Сақалы сала құлаш боярлар, кеудесі көріктей князьдардың өзі буыны кетіп, төрттағандап жатса айып емес, «... не можем без того быти ». Ораз-Мұхамедтің өзі де, стол астына ұйқтап, босағаға жығылып жатпағанмен, талай рет талай жерге барып қайтқан. Ол замандар да қара халық аз ішетін. Шаруадан, басыбайлы жұмыстан мойын бұруға мұрша жоқ әрі сыра мен балшарапты қара судан қайната алмайсың, ашулы арақтың бабы тіпті қиын. Бұқара жұрт қамыттан босаған атаулы мерекелерде ғана сейіл құрып, көңіл көтеретін.
Арақ-шарап — шер тарқатар, бір күнге, жарым күнге болса да бар қайғыны ұмыттырар дәру сияқты: бай да өзің, бояр да өзің. Ертеңіне... Кенеп көйлекті кедейде келешек жоқ. Ертеңді де, арғы күнді де ойламауға тырысады. Сол үшін бүгін барын салады, басып-басып ішеді... Мейрам өтеді, таң атады, тіршілік... әдепкі тіршілік басталады. Шарап қайда, шалапқа зарсың. Әйтсе де қалалы қоныстардың жайы өзгешерек-ті. Шәрлі жерде шайтан жүреді деуші еді қазақ. Бұл жерде шайтан — шарапшылар екен. Кабак дейді, корчма дейді, қолынан келген кісі қаптатып ішімдік үйлерін ашқан. Сылдыратып теңге төле де, сапырып іше бер. Күн іш, ай іш... Ақшаң таусылса, арттағы үйіңді сал. Үйден соң лыпадан басқа киімді сал. Ең ақырында, үш сомға азат басыңды сатасың. Үш күн армансыз ішесің. Содан соң шарапхана иесіне басыбайлы холоп боласың да шығасың. Немесе кез келген қалталыға. Пәсет халқы арасында қайыр сұрап ішетіндер шықты, бояр ұлдарының ішінде бар ғұмырын мастықпен өткізетіндер көбейді. Күндердің күнінде ақ патшаның төзімі таусылды. Шарапхана атаулы тегіс жабылған. Одан ештеңе өзгере қоймады.
Біреуге ақша керек, біреуге арақ керек, кешегі кабакшы, корчмашылар енді ішімдік атаулыны жасырын сата бастады. Әрине, әшкере болғаны жазаға тартылды. Бірақ дүние түзелмеді. Ақыры... ем табылғандай көрінген. Кабак, корчмалар қайта ашылды, бірақ олардың бәрі де ақ патшаға тиесілі деп жарияланды. Яғни арақ-шарап мөлшермен сатылады, бар кіріс қазынаға түседі. Енді, тарихшы айтқандай, « кабак » деген сөзге « царев » дейтін анықтама қосылды — « царев кабак » — патша кабагы — шайтанның шіркеуі, малғұнның мешіті деген тәрізді. Касимовгород — Хан-Кермен халқы да шараппен таныс еді. Православный христиандар да, правоверный мұсылмандар да. Ішетіндер бар. Ішпейтіндер де бар. Қайсысы көп, қайсысыз аз — санаған ешкім жоқ. Әйтеуір, воевода билігіндегі махалла — жаңа бәстедегі « царев кабактан » ораза ашатын қауым ішінде пайғамбардың да үмбеттері ұшырасады деген хабар әмір-әл-мүслім Ораз-Мұхамед ханға дүңк-дүңк жетіп жатады. Әрине, Ораз-Мұхамедке Айса жолындағылар да жат емес. Воеводаға қарағанымен, бодан жұрты. Ұзын тізгін өзінде. Олар туралы әңгімеден де шет қала алмаған. Бірақ тәртіп бұзса ғана талқыға түседі. Ал ішімдік араласқан жерде тәртіп бұзылмай тұрмайды.
Әйткенмен де Ораз-Мұхамедті қинаған, білгір воевода амал таппаған бір кілтипан бар. Қазыналық кабакта ішімдік өлшеммен ғана сатылуға тиіс: бір адамға бір кружкадан артық берілмейді. Бірақ кенезесі кепкен бейбақ оған тоя ма. Ал өкіметтің оң көзі, жарлықпен тағайындалған кабацкая голова мен целовальник те пенде, яғни, бала-шағасы бар, оған да түсім керек. Несиеге берсең, өсіммен өткізсең тіпті жақсы. Қайткенде де өз жаныңнан шығар шығын жоқ — ал түсім шаш етектен. Бір жылда кабак басының бірнешеуі ауыстырылды. Ешқандай нәтиже шықпаған. Ақыры, воевода қол сілтеп, хан шаршап, екеуі де алыстан барлауға көшкен. Әйтеуір, қазынаға құйылуға тиіс ақша кемімесе болғаны. Ал бұл жағынан қапы жоқ еді. Пайдасы асып, ішермендер сыймай бара жатқан соң, жоғарыдан түскен жарлық бойынша, тағы бір қазыналық ( « патша » деген сөзге Ораз-Мұхамедтің аузы бармайды ) кабак ашылған. Енді жайсыз хабарлар да екі есе көбейді. Ахмет арақ ішіп қойыпты! Базарға барып, жұрттың бәрін боқтапты! Иванмен қан-жоса болып төбелесіпті! Енді пышақтасып жүрмесе неғылсын!.. » ) Сонымен тоқтасады. Ертеңіне жаңа дабыл. Қолданылған шара — жаңағы.
Ақыры, шариғатқа берік мұсылмандар арасында жаңа ханымыз арақ ішкен адамды тәуір көреді-міс деген өсек тарады. Аздырудың басқа жолын таппаған. Арнайы тапсырмасы да осы болса керек. Жаңа хан карауындағы жұрттың — расул үмбеті түгілі, Айса үмбетінің де арақ ішіп, азуына қарсы. Бірақ амал қане. Қай орысты арқандап ұстайсың, қай ноғайды қамап қоясың. Шаршаған хан дін иелерін — арыдан қасиетті әкейлерді, беріден ақ сәлделі молдаларды көмекке шақырған. Бірі шіркеуден уағыз айтса, бірі мешіттен құтпа оқыды. Арақтан періште қашады, масты шайтан басады деді біріншісі. Араққа үйір Алладан жаңылады, жаһаннамда отқа жағылады деді екіншісі. Әсері болмады. Ішкен жұрт іше берді. Әрине, Касимовгород — Кермен шаһар түгелімен ішкен жоқ. Жартысы да емес. Тіпті ширегі де болмас. Арғы жақта біраз адам. Бергі жақта бірнеше адам Алайда көлденең кеңес аз, тыныш жатқан, шалғайдағы қауымға әлгі, қанша болса да қалған жұрттан аз маскүнемдер тобы бүкіл аймақты лайлағандай көрінген. Ал берідегі бірнешеудің дүбірі арыдағы бірталайдан әлдеқайда басым түскен. Енді қайтпек керек. Ораз-Мұхамед арғы беттегі басбұзарларды воеводаға біржола тапсырды. Еті де, сүйегі де өзіңдікі деген.
Ал берідегі бетпақтарды біржола қысуға бекінген. Үйінде жатып жасырынып ішсе амал жоқ, көп алдында, кабакта көрінсе, басы бұлғаңдап базар жаққа барса — жазаға тартпай болмады. Әуелі жарлық шашқан. Солай да солай, арақ ішкен мұсылман баласы менен жақсылық күтпесін деп. Екі базарда бірдей жар айтылды, екі кабактың маңдайшасына да мәртебелі жарғы жазылған тақтайша ілінді. Алғашқы күні Ахмет әзірейілдің өзінің қолтаңбасын көргендей шошыса керек. Кабакқа кірмепті. Қайтып та кетпеген. Айналсоқтап жүріп алыпты. Түске дейін. Түстен кейін де кірмеген. Базарға барған. Әрине, буын — бос, көңіл — көтеріңкі. Махмет ертеңіне келіпті. Тақтайшаға назар да салмастан, кабакқа баса-көктей кірген. Әйтсе де « көлденең жұртқа дәм татырылмасын » деген қатаң жарлықты жадына түйген шарапшы жібімейді. Бірақ… « Мұсылман баласын мұсылман қапада тастамауға тиіс!.. » Кәләм шәрифтегі бұл қасиетті қағида Адам-Атадан тараған бар ұрпаққа ортақ болса керек. Махмет те мүсіркеуші, жарылқаушы табады. Табады да тойып ішеді. Бірер сағаттан соң, шимай-шатпақ жол сызып, мешіт алаңынан өтеді... Жарлығы жерде қалған Ораз-Мұхамед шынымен шамданды. Күнәкәр пенделерді алдына келтірген.
Қатаң жазаға кесті — Ахметтің табанына отыз таяқ, Махметтің табанына жиырма бес таяқ дүре соғылған. Ертеңіне... Жоқ, Ахмет те, Махмет те емес, Исмет туралы хабар жетті... Не істейсің? Кеңкілдей күлемісің, күркірей ақырамысың. Ораз-Мұхамед маскүнемдерге қарсы күрестің ең оңай амалын тапқан. Жаңа жарлық шашты. Көпшілік орында көзге түскен малғұн атаулы базарға апарылсын. Топ алдында табанына жиырма таяқ соғылсын. Болды. Бітті. Көп ұзамай, ұнамсыз әдет өзінен-өзі тыйылуға тиіс. Бітпеді. Тыйылмады. Көп ұзамай, жұртты аздырған кеселді іске мүпти Ақ-Мұхамед сейіттің өзі кіріскен. Әрине, айыпталушы емес, айыптаушы ретінде. Мастарға ғана емес, мастыққа жол берген ханға да кінә артып. Өткен жазда, Ораз-Мұхамед Қырым бетте жүргенде қайтыс болған әкесі Бөлек сейіттің орнын басқан, хан мешітін ғана емес, бар мешітті дәргейіне келтірген Ақ-Мұхамед діндар қауым алдында әуелден беделді-тін. Енді кенеусіз күшейіпті. Әміршіге қарсы ашық күреске көшті. Әрине, ханды сайлайтын ақ патша. Бірақ мүптиді сайлайтын — хан емес. Оның үстіне, ақ патша қалаған уағында ханды тақтан айыра алады. Ал мүптиге ешкімнің де билігі жүрмейді.
Рас, дін басының билігі ел басының билігіне жетпейтін. Тіпті мүптидің қолында ешқандай билік жоқ. Бірақ Ораз-Мұхамед жер тәңірісі ғана еді, асса, ақ патшаның атынан хүкім жүргізетін, ал Ақ-Мұхамед — өлген аруақ, келешек ұрық пірі, жеті ықылымның, арсы мен күрсінің иесі, хақ тағаланың үлкен ұлы сияқты, Алла мен пайғамбар атынан ғана сөйлейді. Әлбетте, Ораз-Мұхамед Ақ-Мұхамед сейттің түйген түйінін түгелімен теріс дей алмайды. Бірақ ұстаған бағыты жат еді. Жат әрі зиянды. Достық емес, қастық, алқау емес, арандату деп білген. Өзіңнің барлығыңды сақтау жолы — басқаны балағаттау ма. Тірлігіңді таныт, ірілігінді мойындат, бірақ бөтенді қорлама. Жалаға қайыспа, жапаға көнбе, бірақ жаулық жолын насихаттама. Ораз-Мұхамед мешіт төңірегінен тараған әңгіменің астарын айқын аңдап отыр. Жек көру! Аулақ тұру! Жақындаспау! Жек көрерсің — аулақ тұра алмайсың. Ал ақ патшаның уысында отырып, ордалы халықпен жақын болмауға тырысу — тек зиянға шықпақ. Барып құяр арнасын да еркін байыптайды. Ғазауат! О тәңірім!.. Арыстан да әлін біледі. Бүркіттің тырнағында отырған торғай, тіршілігіне тәуба айтудың орнына, тірсектен тістегісі келеді.
Кемеңгер әке алдын көрген Ақ-Мұхамедтің ( айтпақшы, бір түкпірде жатып алып, неше түрлі тор тоқуға кіріскен Есеней бектің де ) ақылы осыған жетпей ме? Жетеді. Бірақ екеуіне де ел алдындағы бедел керек. Жол көрсетпей — уәли, қылыш көтермей — ғази атанбақ. Бүгін мәртебесі асса, тақыр басты мұсылман атаулы табына бас шұлғыса болғаны. Ал ертең — күллі Хан-Кермен қара түнекке батсын — қабырғалары қайыспайды. Сондықтан да Ораз-Мұхамед өзінің бақ құмар дұшпандарын айрықша жек көрген. Айлы-шарғыларын алыстан танып, іштей арбасуға көшкен. Әйтсе де әзірге беттесе қоямыз деп ойламап еді. Беттесті. Бұл жолы да бар кілтипан басқадан емес, кабак мәселесінен шыққан. Күнәкар — Ахмет те, Махмет те, Исмет те емес. Үшінші мәрте дүреден табаны сыдырылып түскен Ахмет, жолдас-жоралары арқылы алдырып, үйде жатып ішуге көшкен. Екінші реткі таяқтан соң жүре алмай қалған Махмет жарасының жазылуын күтіп жатқан. Алғашқы талқыдан соң-ақ тәубасына келген Исмет арақ ішпеске ант берген. Исмайыл! Сүмелен ұғлы Исмайыл. Маңғыт Исмайыл балуан. Қасында Байғыз бар. Жендет Байғыз.
Яғни, бір адамның мәртебесі өссе, соның төңірегіндегі қаншама жан қатарға кірмек, жұрттан озбақ. Керісінше қаншама кісінің сағы сынары, бағы қайтары айтпаса да түсінікті. Хан-Керменде таққа көтерілгенде жалпы жұртқа бақыт әкелдім деп Ораз-Мұхамедтің өзі де ойламайды, бірақ бақыт сыздық әкелдім деп те білмеген. Есенейдің туы қисайса, оған кекірт мінезі кінәлі. Ал ел ішіндегі өзгерістер кембағал қауымға құт әкелмесе де, біраз адамды жұттан арашалаған. Байыптап тұрса, мұнысы бекер екен. Қойды айырсаң, қасқыр аш қалады. Үлесті тең бөлсең, үлкеннің сыбағасы кемиді Хан-Керменде де ызалы мен өкпелі көп көрінді. Түңілгендер мен үмітсіздер де жеткілікті сияқты. Ораз-Мұхамед Итемген Исмайыл мен Байғыз жендетті осы соңғы топқа жатқызған. Шынында да, Ораз-Мұхамед таққа мінбесе, Исмайыл — балуан-аталып, Байғыз — жендет танылып, бірі абыройға бөленіп, бірі асқа тойып жүре бермес пе еді. Ғұмырында жауырыны жерге тимеген Исмайыл Есенеймен белдескен масқара күрестен соң мүлде жүнжіп кеткен. Батыр көп шыққан маңғыт бұрын бағымызды асырар балуан деп көтермелейтін. Ішіп-жемі ел үстінен, қайда барса, құрметті қонақ. Тіпті жазым кетер деп, ұрыс-соғыс, аттаныстардан да шет ұстайтын.
Бір-ақ күнде абыройдан айрылды. Бүкіл маңғытты жерге қаратты. Басқадан жығылса да, бақас шырынға жол бермеуі жөн еді. Қалған жұрт қағытуға көшті. Қалжың емес, қыжыр. Жанжалдан жасқанатыны, қылыштан қорқатыны аңдалған соң, бір кездегі бұқа мойын балуан ербиіп атка мінбеген жамандардың өзіне жем болуға айналды. Бұрын батырға лайық мінез саналған аусар, әңірттігі енді ақылсыздық, нақұрыстық көрінді, бұрын балуанға тән қасиет саналған обыр жемпаздық енді лас мешкейлікке баланды, ал күш... кезінде бүкіл Хан-Керменді таңырқатқан, атан өгізді бұрап жығар алып күш — зікір тәмамдалған кезде бар қуаты сап болар бақсының жыны сияқты ғана көрінген — көшті, кетті. Күні кеше ғана жұрт табынған балуан өзінің бар беделімен қоса, атасы азан айтып қойған атынан да айырылған — Исмайыл емес, тіпті Итемген-Исмайыл да емес, таза өзі — Итемген. Енді Ақа-дарияға батып өлгеннен басқа жол қалмаған сияқты. Исмайыл, шынында да, дарияға батты, бірақ Ақа емес, Ақа — арақ дариясына. Сол сәтінде-ақ өткенін қайта тапқан. Күшейіп шыға келді. Батыр да өзі, балуан да өзі. Жан адам батпайды.
Базарды жалпағынан басып, бетіне келген бейбастақ атаулыны тәубасына түсіріп, салды сайранды. Үшінші күні сабырға шақырған Еш-Мұхамед сейіттің өзін балағаттаған соң, қолы байланып, хан алдына келтіріліп еді. Соңғы күндердегі досы — жендет Байғызбен бірге. Байғыздың бітісі бөлек болғанымен, тағдыры Исмайылға ұқсас-ты. Жалпы жұрт жек көретін жендет — сүймесең де сыйлы. Әсіресе жақындары жалаға ұшыраған бейбақтар үшін. Зынданда жатқан зарлыны ұрып та, соғып та өлтіре алады, астан тарықтыруы да, азапқа салып қоюы да мүмкін. Үміт дүниесі — тірлік жақсы. Ағайын туыстың жарык күніне мүдделі, келешектен үміті бар бейбақ атаулы бар сыяпатын жендетке жасайды. Тіпті, үмітсіз болса да, тұтқынның азабы азаяр деген далбасамен, соның аузын алуға тырысады. Азық-түлік, ақша, дүние-мүлік... Бас жендет Байғыз жалғанды жалпағынан басып жүрер еді. Ораз-Мұхамед өз патшалығымен танысуға шыққан алғашқы күні-ақ үлкен бақытсыздыққа ұшырады. Зынданның темір есігі айқара ашылды, қапаста жатқан санаулы кісі тегіс азаттық алды, тіпті темір тор талқандалып, қорқау төбеттер тірідей көміліп, түрменің орнына дейін тегістелді. Байғыз байғұс мүлде жұмыссыз калған. Әрине, күн көрерлік жағдайы бар.
Атадан мұра, еңбекпен тапқан емес, ел-жұрттың үстінен жиналған, жиналған емес, жиылған. Шалқып дәурен сүруге жетерлік дәулет. Бірақ… қаракөлеңке зынданда әмір етіп үйренген, қала халқының қадір-құрметін көріп қалыптасқан Байғыз өзінің жаңа жағдайына үйрене алмай-ақ қойды. Қолы — алдына, тілі —аузына сыймады. Ұрысқысы, зекіргісі келіп тұрады, ұрғысы, тілгісі келіп тұрады. Бәденді екі әйелді кезек-кезек күн сайын сабауға айналды. Бірақ айызы қанбады, қанағат таппады. Әуелде тәтті түстер көруші еді. Біреулердің жонын тілуге қамшы көтеріп жатады, біреулердің басын шабуға семсер сайлап жатады. Қамшыны үйіре бергенде, семсерді сілтей бергенде оянып кететін. Бәрі де ғайып. Қызықтың артта қалғанын, ол заманның қайтып оралмасын ойлағанда өкіре жылауға шақ қалатын. Таң атқанша дөңбекшір еді. Ұзамай, сол шолақ түс, азғана ұйқының өзі жоғалды. Бет-ауыздары көк ала торғайдай, денелері мес болып іскен екі әйелді тынымсыз ұрып-соға беруден де жалықты. Керек десеңіз, жүзі сарғайып, қарны солып, әл-қуаты кеміп бара жатты. Осындай күндердің бірінде алдына бір көзе шарап келіп еді. Ақысыз, пұлсыз. Жаңа бәстедегі жаңа кабактан. Сыйға. Жан рақаты жаңа табылды.
Іздегені осы екен. Тамсанып тұрып ішті. Сылқылдата келіп жұтты. Бойына қаны тарап, құрыс-тырысы тегіс жазылған Байғыз көзені түбіне дейін төңкере ішкен де, маужырап, ұйқыға кеткен. Оянса — қараңғы. Түн емес. Түн ортасы екен. Кенезесі кеуіп барады. Таң атқанша әрең шыдады. Таң ата түрінен қай тайпаға жатары таныла қоймайтын қызметші баланы кабакқа аттандырды. Әрине, тиын-тебенмен. Кешіне кабацкая голова — бас шарапшымен жасырын жүздесті. Сол күннен бастап, Байғыздың өмірінде жаңа кезең басталған. Жатады да ішеді, тұрады да ішеді. Бай да өзі, бағлан да өзі. Бас жендет. Бек. Жоқ, барлық бектің әмірі. Хан. Хандардың ханы. Жатып ішуге көшкен хандардың ханы Байғыз жендеттің отыз жыл бойғы жиған-терген бар дәулеті екі-үш айға жетпей-ақ сарқылды. Сауда жасырын болғандықтан шарапшы үстеме бағамен сатады ( « Басымды қатерге байлап отырмын, мен болмасам... » ), мастығын, тәулік бойы айықпайтынын пайдаланып, асыра, артылта жазады, ( « Мына денеңмен бір күбі ішсең де таң емес; менің адалдығыма сенбесең, осымен тынайық... » ) әйтеуір, арақтың әр тамшысы алтынға айналды.
Ұзамай, бірінен соң бірі екі әйел сатылды. Әрине, кабак бастығына емес, өзінің мұсылман ағайындарына. Екі-ақ күн ішуге жетті. Содан соң несиеге көшкен. Дүние-мүліктен тегіс тазарған, жылан жалағандай, тап-таза үй — басындағы үйді салып еді. Он шақты күнде ақ тасты, көк шатырлы үй де ішіліп бітті. Байғыз жалаң жейде, жалғыз шалбармен құдайдың кең дүниесіне шыққан. Әуелі кабакты төңіректеп, одан ештеңе түспеген соң базарға беттеген. Босағадан аттамай жатып Итемген-Исмайылға кездесті. Кездесті де, сөйлеспей ұғынысты. Арада бірер сағат өткенде үстерінде көйлек, бұттарында шалбар жоқ, әуретін жабар жалғыз лыпа ғана бар, жалаң аяқ, жалаң бас, бірақ көңілдері көтеріңкі екеу құшақтаса елеңдетіп, базарға қайтып оралған. Жау жүрек Исмайыл жаяуға жол бермеген әлдебір аттың шаужайына жабысқанда, батыр Байғыз сол ат үстіндегі адамды аударып алып, табанға салмақ еді. Ақыры, міне — әмірші алдында тұр. Қазидың хүкіміндегі іс еді. Бұл жолғы мастар жайы да. Бұдан бұрынғы мастар жайы да. Тәртіпсіздік, қылмыс атаулы тегіс.
Алайда Ораз-Мұхамед жаңа бәстеге қатысты, яғни, бұра тартса, басқаша астар алар шаруаның барлығын өз билігіне көшірген. Оның үстіне, Исмайыл — көшедегі көп бұралкының бірі емес, ал Байғыз — бұрынғы хан жендеті. Екеуін де жазаға ханның өзі кесуі ләзім. Атасында болмаған әдетпен ордаға келген Еш-Мұхамед сейіт, бұл — бүкіл дін мұсылман қауымын аздыратын кеселді іс екенін айтып, Исмайылды да, Байғызды да өлім жазасына тартуды талап еткен. Ораз-Мұхамедтің оң тізесінде, мамық көпшікке көміліп отырған қара сақал, қара мұрт, кіп-кішкентай сейт шақар мінез, қатқыл үнмен үкімге парапар ұсынысын айтқан кезде, мастықтары онша айықпаса да, ес жиған, енді жалпы жұрт алып жатқан жиырма таяқтан жүректері кілкіп тұрған екеу аңырып, аз бөгелді. Содан соң Исмайыл буын-буыны дірілдеп, етпеттей жығылған. Есінен танып қалса керек, құздан құлаған түйенің өлексесіндей, қимылсыз, тілсіз теңкиіп жатыр. Ал, тостағандай көздері желкесіне шығып кеткен Байғыз қос тізерлеген қалпы, екі қолын бірдей алға созып, жылап қоя берді. Әлде тілі байланған, әлде дыбыс шығаруға батпайды, көзінен жасы бұршақтап, кемсең-кемсең етеді.
Ауыр сөз екеу ара жармақталмасын дегендей, келер сәтте тістене қайталады. Ораз-Мұхамед те жиреніп еді. Бір кездегі быртиған семіз денесі солып, жалаңаш төстігі салақтап, қыртыс-тыртыс қарны салбырап тұрған жендеттен. Ал арқа сүйегі ырсиып, бұлшық еттері білеулене түсіп, жер сүзе жатқан Исмайылды аяп кетті. Әрине, Байғыз жендетке обал жоқ. Дарға тартса да, таспен атса да. Бұрынғы, соңғы бар күнәсі бір-ақ өтеледі. Алайда низам алдында екеуінің жазығы бірдей. Жазасы да теңдей болуға тиіс. Бірақ өлім — артық жаза. Мас күйлеріңде намазға тұрмаңдар. Айыққанша, айтар дұғаны анық пайымдағанша сабыр етіңдер! » — деп жазылмап па еді кәләм шарифте. Рәсул Алланың лебізі осы. Ендеше, дін қарындастың қанын кешейік... — Сонда... дін мұсылман баласы тегіс ішіп, т.., доңызбен бірге батпаққа аунап жата беруі керек пе? Анда бар жаман мұнда да бар. Бас бұзарлық жасаса, бәрі де жазаға тартылады. Әлбетте — деді содан соң жұмсарып, — өз бауырымыздағы жұрттың азып-тозуын тілемейміз. Жаман жолға нұсқаған, бас білмеген кісілерді жазаға тартамыз. Мына екі бейбақтың күнәсі тіпті ауыр.
Құрметті сейіттің жолын кескен, атының шылбырына жармасқан, балағат айтқан. Айыпты! Анжы салынады. Тас қашайды, жер қазады — өз ғұзырыңызда алты ай қызмет атқарады. Атқарады! Сейіттің тәжікелесуіне жол бермеген. Шариғатты менен жақсы білесің, сейіт, — деді нығарлай сөйлеп, рамазан әлмағзум айы болса, топ алдында тас атқызып мылжалап немесе сексен таяқ соғып мес қылып өлтірер едік. Ал басқа уақытта өлімге кесу — бізге артық қан арқалатпақ. Ең бастысы — осыларды аздырған кім, барын сыпырып, жалаң дамбалмен ғана қалдырған кім — олардың да бетін ашайық. Тергеп, тексеру керек. Мұсылман қауымына да, крістиан жұртына да ой салар, үлгі болар жарлық шашамыз. Жазықтыларды тегіс жазаға тартамыз. Сөзіміз осы! Шорта бегі Шабайды шақырып, Исмайыл мен Байғыздың ісін тапсырған. Ел ішінде етек жайып бара жатқан кеселдің жай-жансары анықталған соң, воеводамен ақылдаса отырып, кабак мәселесін қолға алмақ: бетімен кеткен шарапшыларды қатаң жазаға бұйырмақ, төтенше, ешкім ойлап таппаған шараларды жүзеге асырмақ. Ал әзірше... тергеуге түскен екеу ат қораға қамалды. Алғашкы күні қақпада күзетші тұрыпты. Екінші күні құлыптаған да қойған.
Үшінші күні құлып та алынды. Қашпайды. Қашқанда қайда бармақ. Қашты. Жаңа бәстеге. Кабакқа емес, құдай үйіне. Пана сұрап. Күйек сақал қасиетті әкейлер арттан барған шабармандарды қоршаудың ішіне де енгізбепті. Хақ тағаланың адасқан құлдары өздерінің ақ жолын жаңа тапқан көрінеді. Айтпақшы, жаңа бәстеге бірден тартпаған. Алдымен ескі бәстеге барыпты. Қайдан тапқаны белгісіз, екеуі де мас екен. Содан азамат баласы өлген шал-кемпірдің үйіне басып кіреді. Барын ішеді, балағаттап сөгеді. Ең ақырында кәрілерді байлап тастап, бәлиғатка толмаған немере қызын зорлайды. Ораз-Мұхамед ілмиіп, аруақтай болып кеткен шорта бегін кінәлай алмады. Зынданды тегістеткен өзі. Түрмені жойған өзі. Басбұзарлық тыйылмаса, маскүнемдік етек алса — оған айыпты тағы өзі. Әйтсе де ашуы бойына сыймаған. Қашқанына емес. Барғанына. Тапқанына. Зорлыққа. Екеуінің зорлығына. Екеуіне жасалған зорлыққа. Өз басы құрсауға түскендей шабынған. Әуелі хабаршы жіберді де, нөкерлерін, қосшыларын шұбыртып, бұрын болмаған әдетпен өзі барып түсті. Таяқ тастам жерде, жыраның арғы қабағында тұрған жаңа бәстеге — воевода сарайына. Ертіп алып, еркін сөйлеспек.
Қасиетті әкейлерге наразылығын танытып, күнәкар құлдарын тартқандай қылып алып қайтпақ. Өз аяқтарымен барған. Өз еріктерімен қабылдаған. Өждан бостандығы бар. Қылмыскер ғой екеуі де! Қай заңмен болса да жазаға тартылуға тиіс. Әділдік қайда? Түбі жақсылық әкелмейді. Қапа боласың. Күш кімде болса, әділдік сонда. Ұқсаңшы! Воевода төрде тұрған, іс қағаздары салынатын үлкен сандықтан жиегі жемірілген, сартап болған шиыршық қағаз алды. Бір жақ ұшында жібек жіпке асылған, айдаһар шанышкан әулие Георгийдің атты бейнесі бедерленген қызыл балауыз мөр салбырап тұр. Шиыршықты жазып, Ораз-Мұхамедтің алдына тосқан. Воевода қажетті тұсын саусағымен нұқып көрсетті. Қайта қашса? Күні кеше ғана, 7101 жылы ( * 1593 жыл ) 18 июльде шығарылған. Бірақ өзін тез колға алған. Мархаматты жарлық туралы айтқан артық сөзіңді мен естімеді деп біл. Әйтсе де сауалыңды жауапсыз қалдырмайын. Осының бәрі сол елдің біртұтас болуы үшін жасалып жатқан іс. Ал сіз бен біз сияқты ақ патшаның адал құлдары өзінің міндетті шаруасын адал әрі мүлтіксіз орындауға тиіс. Ол үшін... Ораз-Мұхамед орнынан тұрды. Воевода да қалт тынған.
Кабак басшылары шектен шығып кетті, басбұзарлық өріс алып барады, біріншісіне — тыю, екіншісіне тоқтау бар ма — сол жағын да ойларсың. Ертең ертемен хан сарайында күтем! Айтпақшы, биылғы, шаруаға қолайсыз жазда орыс деревняларындағы мұжықтардың халі нешік? Ол туралы да толық ақпар керек. Ал... Касимовгородта шешілмес ерекше мәселелер турасында царь и государь Борис Федорович всеа Русии — құдіретті ақ патшаның өз ғұзырына мағлұм етем. XI тарау ЕСКІ ТАНЫС БОРИС ДОМОЖИРОВ Батылдығы парықсыздықпен астас, қаталдығы топастыққа бейім Ерофей Глухов кеткеннен соң Хан-Керменге воевода болып сайланған — Ораз-Мұхамедтің ескі танысы Борис Доможиров еді. Баяғыда, Тобольск түбінде жаушылыққа жүрген, жас сұлтан тұтқынға алынарда ара түскен жүзбасы. Ібір-Сібірді игеру кезінде айрықша іскерлік танытыпты. Әсіресе Көшімді қудалаған жортуылдар мен басбұзар ханның бұғалығын тарылта түскен үлкенді-кішілі ұрыстарда жақсы атаққа ілінеді. Тіпті әскер бастап, арнайы жорықтарға да шығып тұрған. Ел — үлкен, ер — көп болса да, өз кәсібіне жетік әр адам есепте. Посольский приказдың айрықша санатына енген Доможиров Сібірдегі он бес жылдық мінсіз қызметтен соң, магометан жұртының әдет-ғұрып, жай-жапсарына қанық, білігі де қабілетті басшы ретінде Хан-Керменге жіберіледі.
Бағзы бір заманда Касимов воеводасы — топшы, мылтықшы, андыз әскерге ғана иелік етіпті. Қорғаныстың ауыр салмағын көтерер әскербасы. Уақыт оза келе, шаһардың город — жаңа бәсте аталатын бөлігіне әкімшілік алады. Содан соң бүкіл уәлаяттағы село, деревнялар да соған қарайды. Бірақ воевода хан ғұзырынан шықпаған. Егер бүкіл Хан-Кермен өңіріндегі орыс ағайындарды бір ру санасақ, воевода — қарашы бек дәрежесіндегі әкім еді. Қанша күшейсе де, билігі басқа тайпаға жүрмейді. Керісінше, хан барлық жұртқа ортақ; воеводаның тікелей қарауындағы халыққа да хүкім жүргізе алады. Хан-Кермендегі наным-түсінігі, мұрат-мақсаты кереғар әр түрлі тайпалардың бірлігі осының арқасында сақталып тұрған. Байырғы жұрт өзін бұратана сезінбей, күніне неше мәрте тәуба айтып, ақ патшаның атын Алламен қатар ауызға алатын. Әрине, Ораз-Мұхамед патша өкіметінің ұстанған жолын таныған, түп мұратын аңдаған. Құқысы кем воеводаның құпия міндеттерін жақсы білетін. Ақ патшаның мүддесі. Патшалық тың келешегі. Саясат сыры осыған тіреледі. Әйтсе де Ораз-Мұхамедтің болашақтан үміті мол. Және мұнысы — шайтанның үміті емес. Сондықтан да анда қырып сал, мұнда ұр да жық Ерофей Глуховтың орнына кісілігімен көрінген Борис Доможировтың тағайындалуына іші жібіп қалған.
Ол да қазығынан ұзап кете алмас, бірақ тым құрыса кең тұсау, ұзын арқан азамат қой деп білген. Құрметпен қарсы алған, қонақ етіп, сый-сыяпат көрсеткен. Патша тұзағының өлшемі барлық жерде бірдей екен. Бала кезіңде де ақылдан кенде емес сияқты едің. Айтшы, сонда құрулы қақпанға қалайша оп-оңай түстің? Алдамшылық заңы, әрине, мың тармақ. Мейлі, қайткенде де ақталды ғой. Өзің ойлашы, воевода Чулков сендермен тәжікелесіп, саудаласып отыра берсе, арты неге соғар еді? Қаншама қосымша қиындыққа ұшырайтын едік. Сол Ескердің маңында тағы неше жыл жүретін едік. Мен сені түсінем. Бірақ, салтан, қай соғыста өлген жауынгерлері үшін қай қолбасы жауына өкпелейді? Әскер жүздеп емес, мыңдап қырылатын кез бар. Ал сен, салтан, қажетті құрбанға кеткен жүз кісіні жоқтайсың. Өзіңнің де өкпе айтар ретің жоқ. Ақ патшаның алдын көрдің. Үлкен құрметке жеттің. Енді міне — хан! Ораз-Мұхамед қарқылдап күлді. Күлді де тостаған соғыстырды. Доможиров та күлді. У ішердей жиреніп.
Қаза бергеннің бәрі қазына таппайды... Ал, сенің саулығыңа... — Менің саулығым, — деді Доможиров күлімдеп, — және биік мансапқа жетуім үшін... — Жоқ, — деді Ораз-Мұхамед. Доможиров жүзінен күлкі тарамаған қалпы жалт қарап еді, Ораз-Мұхамед қанын ішіне тартып алған екен. Неге дейсің ғой? Ақылың аз. Бірақ, — деген өзін-өзі тежемей, — сіз екеуміздің ел басқаруымыз үшін онша көп ақыл қажет те емес. Артық ақыл — бас жарады. Аллаға шүкір, — екеуі оңаша сөйлесіп отырған, « шүкірді » өз тілінде айтты, — Борис Федорович — дана әмірші. Жарлығын мүлтіксіз орындап отырсақ та жетеді. Одан артық не керек!.. Ендеше, ақ патшаның дені сау, ғұмыр жасы ұзақ болсын. Патша ағзамның сіз бен біз сияқты адал құлдары қалтақтап жүре берсін. Сол үшін... Ақ патшаның аты аталған соң тостағанын түбіне дейін көтерген Доможировты бас сап құшақтады да, орыс рәсімімен үш қайтара сүйді. Біз — мемлекет қызметіндегі адамдармыз, бояр ұлы Доможиров. Сібір де жоқ, жүзбасы мен салтан да жоқ. Касимовское царство бар. Хан бар. Воевода бар.
Әрқайсысының өз орны, мойнына артылған міндеті бар... Жаңа воевода да кешегі Ерофей Глухов сияқты тасырлық танытар деп күткен. Жоқ. Қалыпты рәсімнен аумады. Тіпті артық құрмет бар. Кесімді күні немесе арнайы шақырылған сағатында диуан-ханаға келеді. Бас киімін алып, қол қусырып тағзым етеді. Іс жайын нақты баяндайды, әр түрлі шатақ кеп, шырғалаң шаруалар жөнінен дәлме-дәл ақпар береді, өз өкілдігінен асатын мәселелер турасында кеңес сұрайды, үкім күтеді. Кұшақ айқасқан дос та емес, аңдысқан қас та емес, қызметтес, әріптес әкім. Ораз-Мұхамед айтқандай, ақылсыз да болмай шықты. Өкімет мүддесіне қатысты іс атаулыға мығым. Айламен, еппен әрі салқын парасатпен қимылдайды. Доможировтың араласуы арқасында Қара аймақтағы деревнялардың шекарасы кеңейді, Сары аймақта жаңа қоныстар орнады. Жеке бастың қамы емес, елдің пайдасы. Сонымен қатар, басқа бір уәлаяттағы кожайындарынан қашып жүріп, Хан-Кермен жұртын паналаған, ақыры әшкере болып тұтылған бұрынғы басыбайлы мұжықтарды тым қатал жазаға кескенін, қашқын атаулыны ұстап, әуелгі қожаларына қайтаруға айрықша құштарлық, белсенділік танытқанын да көріп еді. Бірақ бұл да зұлымдық емес-ті.
Жоғарыдан келген нұсқау өз алдына, Доможиров та пенде — оның да өмір, орта, адам турасында өзіндік түсінігі бар. Шынтуайтқа келсе, құдай алдында күнәсі, патша алдында жазығы бар деп ешкім де айта алмас еді. Иманнан безген Исмайылдың лаңынан соң Ораз-Мұхамед Борис Доможировты жаңа ғана нақты танығандай сезінді. Воевода — патша өкіметі аталатын алып кеменің кішкентай ғана тегершігі. Замана дариясына түскен кемеге желкен керек, ескек керек, тағы басқа қаншама жабдық керек. Желкенге — сен неге керілесің, ескекке — сен неге есесін деп кінә артуға бола ма. Ақ желкен жыртылса — көк, ол жыртылса, тағы бір түсті мата бар, қарағай ескек сынса, қайың ескек тұр. Ал кеменің міндеті — жүзу. Және әркім өзі кемесінің үлкен болғанын, жүрдек болғанын қалайды. Бар кілтипан — бағыттаушы топта, тізгін ұстаған басшыда. Ораз-Мұхамед осылай пайымдады. Әйтсе де берісі — Елшілік дуаны, арысы — ақ патшаның өз атынан қимылдаған воевода соңғы кезде тым еркінсіп кетіп еді. Жоғарыдағы қожайындарының нақты калауы осы ма әлде Доможировтың өзі орта жолдан тұздықтап отыр ма — ол арасын анықтау қиындап барады.
Бір тексересің, екі тексересің, әр барған сайын ақ патшаның алдына ұсақ-түйек өкпе-назыңды тарта бермейсің ғой. Ал Посольский приказдағы думный дьяк Василий Щелкалов бірде « Касимов был красен Казанью » деп калғаны бар — Қазан құлаған соң Хан-Керменнен де сән кетті, сән емес, мән кетті, бүгін бар, ертең жоқсың деген сөз. Желдің кайдан соғарын біліп айтқан екен. Шынында да, күн озған сайын дүние тарылып бара жатты. Шәмаха мен қызылбастан, Хажы-Тархан мен Дербенттен шыққан кемелер керуені Ока арқылы Хан-Керменнің дәл іргесінен өтеді. Берісі Қырым мен Ноғайлыға, арысы Үргеніш пен Хиуаға барып тірелетін, Тас Кемерден асып, күн түбіне кететін, дария арқылы, құрлық арқылы жүретін барлық қатынас, сауда жолдары Хан-Керменді басады. Басып өткен, іргеден өткен көпес атаулы хан пайдасына баж салығын төлейтін. Хан қазынасының жарым кірісі осы көлденең түсімнен құралар еді. Ораз-Мұхамедтің қарауындағы халқын екі жылғы алымнан босатып, артық-ауыс салғырт атаулыдан бас тартуы, жапа шеккен ағайынды жарылқауы да баж арқасы. Күндердің күнінде қазынаға алтын құйып жатқан кең құбыр қыл түбінен кесілді. Баж кірісі тікелей ақ патшаның қазынасына түссін деген жарлық шығыпты.
Және бұл жарлық тура емес, воевода арқылы жеткізіліп еді. Елші, жолшы атаулы Хан-Кермен арқылы өтетін. Кемешілер бірер күн тыныстайды, азық-түлік, керек-жарақ алады. Керуеншілер көлік ауыстырады, ішкі Русияға кірер алдындағы ең соңғы дайындықтарын жасайды. Ораз-Мұхамед Ноғайлыдан, қызылбастан, Хиуа мен Бұхардан қатынаған елші-жаушыларды, кейде тіпті белгілі жүргінші, көпестерді өз сарайында қабылдап, сый-сыяпат көрсетіп жіберуді дәстүрге айналдырып еді. Қаншама кеңес, қажетті хабар-ошар. Ішкі-сыртқы жағдайды, шығыс халықтары мен Русияның арақатынасына байланысты мәселелерді пайымдайсың. Кейде қарауыңдағы халқың үшін зәру әрі тиімді сауда шарттарына келісесің. Ораз-Мұхамед Русияның — Шығысқа, Шығыстың — Русияға өтер жолында тұрған Хан-Керменнің тоғыз торапты қақпа, оң мен солдың бар игілігін қажетіне жаратар қазыналы өлке болуын армандайтын. Батыс өнерін игерген жаңа қауым ең алдымен басқа емес, дәл осы арада қалыптасуға тиіс деп санайтын. Күндердің күнінде воевода арқылы жаңа нұсқау келді. Царь Касимовский Ураз-Магмет Анданович Хан-Кермен арқылы өтетін жат жұрттың елшілерімен, тіпті көлденең көпестермен де ешқандай қатынас, алыс-беріс жасамауға тиіс. Ораз-Мұхамед іс мәнісін бірден ұқты. Бұл — шектеу емес, тұсау еді. Ноқталы басқа ауыздықты жүген кигізу.
Қайткенде де Хан-Кермен — өз низам, өз тәртібі бар дербес хандық саналатын. Бұл төтенше нұсқау оны іс жүзінде қатардағы уәлаят деңгейіне түсірмек. Сырт аймақтағы воевода және басқа да өкімет өкілдерінің шет жұрт өкілдерімен қатынас жасамауы — ежелден қалыптасқан рәсім. Осы кеселді кінәраттың бәрі өзі пір тұтатын, ақылы кемел ақ патша Борис Годуновтан тарап жатыр ма әлде берідегі Боярлар кеңесінің, тіпті, Посольский приказдың өзінің ғана шешімі ме — осы арасы күңгірт еді. Қайткенде де жоғарыдан келген жарлық — қабылдамай болмайды. Ақыры, біржола еркіндік алған Доможиров екі қылмыскерге бірдей ара түскенде қатты ширығып еді. Алдынан бір емес, екі патшаның мәртебелі жарғысы қатарынан шықты. Мән-мағынасы, астары айқын. Соның ең жеңілі — өждан намысын қоздыру арқылы ағайын араздығын тұтату. Біліп отырып, пайымдап отырып шара таппаған. Көнген. Бұл жолы да іштей тұлданып, мейлінше тарыққанмен, сырттай сабыр танытқан. Сөйтсе, қарауындағы халықтың көңіл күйін аңдамапты. Немесе, тым көнбіс көріп, жете бағаламаған. Арада екі күн өтер-өтпесте жайсыз хабар жетті.
Ауыл арасында, тапа тал түсте, Сары аймақтағы жаңа қоныстарды аралауға шыққан воевода Борис Доможировқа, бет-аузын шандып, байлап алған беймәлім біреулер шабуыл жасаған. Воеводаның қасында екі-үш-ақ жасауыл бар екен, ал бүлікшілер ( қарақшы емес, бүлікші екені күмәнсіз ) он шақты адам болса керек. Әуелі тасадан тұрып, жебе жаудырады. Астындағы аты жығылғанмен, воеводаның өзіне зақым келмепті — ішінен екі қабат сауыт киіп алған екен. Қастандық жасаушылар қылыштарын суыра ұмтылғанда иек артпадан топ адаммен тама Нұрұзақ шыға келген. Іс мәнісін аңдап, куғынға шыққанша көзден ұшқан. Воевода аман болғанымен, қасындағы үшеудің бірі өліп кеткен екен. Қалған екеуі ауыр жаралы. Таға ізінен таныдым, шырын жігіттері деді жаман хабарды жеткізген Нұрұзақ. Ішінде Есенейдің өзі де бар сияқты. Батыр тұлғасы, атқа отырысынан аңғарылды. Ораз-Мұхамед тіксінсе де тәуба айтқан. Доможировтың қанды тосқауылдан тірі қалуы — үлкен бақыт. Елдің бақыты. Воевода өлсе, жұрт іші шынымен бүлінді деген сөз. Бүлік жайы Тас қамалда талқыға түседі деген сөз. Сондықтан өлмеуге тиіс. Ал ол... Сол! Кейінгі күндерде, басқа бір қырынан қарағанда көзі жетті.
Ерофей Глухов кетерінде айтып еді. Бұл тура ұғыпты. Қазір күмәні қалмаған. Айтып еді, сүзіле түйіліп тұрып. Құттықтаймын деген. Енді кезек өзіңе келді. Шашыңнан сүйреп сабайды. Түте-түтеңді шығарады. Сөйтеді. Ал сен ештеңе жасай алмайсың. Ештеңе де. Жасай алмады. Жасай алмайды. Тісін шықырлатып отырып, саулығын тілейді. Өлім сұрап отырып қорғайды. Қорғауға тиіс. Қоздаған шала — отқа айналмауы, өрт — ошағында өшуі қажет. Байқап отыр, бұл іске Есеней ғана емес, Ақ-Мұхамед, Еш-Мұхамед сейіттер де қатысты. Жаңа ғана Шабайды қабылдаған. Сахиб шортаның айтуына қарағанда, екі базарда да сыбыр-күбір көп. Көп жұртта үрей бар. Көп жұртта ашу-ыза бар. Хан ғұзырындағы ауылдарда да толқу күшті сияқты. Әсіресе дәулетті қауым жайлаған Ақ аймақта. Ал шеткері деревнялар мен селолар татарлар бүгін-ертең шабады деп күтініп отыр дейді. Шапса шабады. Бас көтерер еркегі тегіс қарулы. Ал мұжық сорлыларда кетпен мен орақтан өзге жансебіл жоқ. Жаңа бәстедегі екі жүз стрелец кімді сақтамақ. Оның үстіне, осы жаңа бәстеге де шабуыл жасалмақ деген лақап бар. Арты неге соғары белгілі.
Екі жақтан да біраз адам өледі. Әрине, бөтенге жазығы, бүлікке қатысы жоқ адамдар. Содан соң... Патша құрығы ұзын. Атады, асады, жаншып, тапайды. Есі кеткен ел біржола тұралайды. Сонда кімге пайда? Ең алдымен, араздықты қоздырған, айқай-сүренді бастаған « көсемдерге », Бір күркенің астында иық түйістіріп отырған екеуді жақ-жақ қылып қойып, мешіттің тасасына тығылған дін иелерінің беделі өседі. Қасапқа жол ашып, өздері сырт қалған « ел ағаларының » абыройы асады. Қатерлі ойын. Әйтсе де бәйгеге тігілген — өз басың емес. Түк өнбеген күннің өзінде, қарауындағы қарындас халықты тең ұстай алмаған хан жазықты болмақ. Ораз-Мұхамед арнайы өкіл арқылы Борис Доможировқа жазба түрде төтенше жарлық түсірді. Ұрысқа дайын отыруға, қайткенде де қамал қабырғасынан ұзамауға бұйырған. Сарай күзетіндегі жасауылдарын, қала ішіндегі аламандарын жинастырып, шартарапқа — ең алдымен қоныстары іргедегі Саманай, Төбей бектерге шапқыншы жіберген. Екі күн ішінде Хан-Керменге қарасты аламан азамат түгелге жуық атқа қонды. Әрине, бәрі бірдей сенімді емес. Керек десеңіз, бүлік қара шаруадан емес, осы ат жалындағы жігіттерден басталмақ. Әйтсе де қауіп азайды.
Әркім өз әкімінің, бәрі жиылып келіп, хан тақсырдың есебінде. Жасырын іске жол жоқ. Ораз-Мұхамед қарашы бектермен өткізген шұғыл кеңестен соң, қыраулы қыс болса да, бар қаруымен қатарға тұрған әскерді әлденеше топқа бөлді. Бар бүліктің қордасы — базардан бастап, қала ішіндегі, ел ішіндегі қатерлі тұстардың бәрі күзетке, бақылауға алынды. Кейінгі заман тілімен айтқанда, елді « соғыс жағдайына » көшірген Ораз-Мұхамед арғын ауылдарын маңғытқа, маңғыт ауылдарын қыпшаққа, қыпшақ ауылдарын тама мен жалайырға күзеттіріп қойды. Арнайы жасақ орыс деревняларын сырттан қарауылдап жүрген. Бір жақсысы, қыс ортасы ауса да, қар ат шашасынан аспас жұқа, жер тоң болып сіресе қатқан, жүріс-тұрыс, қатынас әдеттегіден көп жеңіл. Арада он шақты күн өткенде абыр-сабыр азайды. Асаулардың алқыны басылып, басбұзарлар тәубасын тапқан. Жаппай жазалы болатын жерден жұрттың бәрі жазықсыз шықты. Тек жалғыз-ақ адам шетінеген. Шетінемеген, шетке қашқан. Ораз-Мұхамед алғашқы күні-ақ ашу үстінде Есеней біржола қоныс тепкен барын аулы Шәрбатқа үш жүз аламан аттандырған. Бүлікшіл бектің берілсе — өзін, берілмесе — өлігін әкелуді тапсырған. Есеней жоқ болып шықты. Қазанда кұдалары бар екен.
Азғана қосшымен сонда кетіпті. Айдан асқан. Қазір жалғыз қызының үйінде қонақтап жатса керек. Қашан оралары белгісіз. Сонда қалып коюға да мүмкін депті бектің бедеу тоқалы. Есенейдің жеке басына қастандығы жоқ Ораз-Мұхамед бұл жауапқа қанағаттанды. Қажетсіз қан төгістің алдын алғанына, ел іші тыншығанға тәуба айтқан. XII тарау ЖАҺАНША МЫРЗА Аспан аласа. Бояуы қанық қоңыр қошкыл бұлттар салбырап, төбеден басады да тұрады. Суылдаған ызғырық жел соғады. Селдеп, сабалап жаңбыр төгеді. Саябыр, мазаң күндердің өзінде сілбіреген ақ жауыннан көз аша алмайсың. Егінжай атаулы қара жалқын батпаққа айналды. Көкнайза мен бидай кісі бойына жетті. Ал шабындық, жайылым жерлердегі шөп атаулы, сабақтары айыр өнгендей, сығылыса, сыңси көтерілген. Бозғылтым көк шалғын ат бойымен таласады. Қайың, теректердің төменгі бұтақтары сабалақтана шіріп жатса, үстіңгі жағы тарамдана өсіп, жайылған жапырақ, түйнекті бүршіктен көрінбей кеткен. Тек көкке бой созған сұлу қарағайлар ғана тынымсыз жауған жаңбырдан өзгеше нәр алғандай, сұлулана сұңғақтана, асқақтай түскен. Бұл — Ораз-Мұхамед Хан-Керменге келгеннен бергі үшінші жаз еді. Жаздың аты — жаз.
Дүние перделенсе де көктегі жолынан тайқымаған, былтырғы, одан бұрынғы, әлмисақтан бергі қызуынан арылмаған мейірбан күн бұлт арасынан сына табатын сәттер де бар. Онда Алланың рақметін жаңа сезінгендей, жан-жануар, адамзат атаулы шуақтап қалады. Дымқыл жерден селдір бу көтеріледі. Әлдеқайдан теңбіл, жасыл, сары көбелектер пайда болады. Биыл мүлде құрып кеткен шыбын-шіркей ызыңы естіледі. Шаруа атаулы көкке жалтақ-жалтақ қарап, күйбең тіршілікке кіріседі. Бағзы бір уақта жылап тілегенде бермеген жауынды тыя тұруын сұрап, құдайға жалбарынады. Бірақ бұдан он, жиырма жыл бұрынғы сараңдығы жанын жегідей жеген тәңірі тағала енді айрықша жомарт пейілде. Түс ауа тағы да аспанды бұлт торлайды. Бұршақ аралас жаңбыр тақырда шапқан тағалы аттай тасырлата төпеп береді. Арты — ақ жауын. Үш күн, бес күн, он күн бойы күн былжырайды да тұрады. Ақыры... жердегі құлдарын, құл емес, қоңыз-құрттарын тәлкек еткісі келген құдай-екең тағы да ішін тартып, толас табады. Мұндай сәттерде аспан тұтас бір тәулік бойы, кейде тіпті екі-үш тәулік қатарынан ашық тұрушы еді. Халайық аспанда жұлдыз барын, көктегі күннің төрткіл, бескіл емес, дөп-дөңгелек екенін ұмытып қалмасын дегендей.
Осындай, көгілдір аспан тұңғиықтана, тереңіте нілденген, қара жер жеңіл бумен бусанып, бұта-шөп, өсімдік атаулы күннің күміс шапағына мүлгіген ашық күндердің бірі еді. Ауа тымык, таза. Көкжиек жақындап кеткендей. Белесті қыр, белдеулі орман сұлбасы бедерлене, айқындала түскен. Биік теректің басына шықсаң, бүкіл Хан-Кермен жұрты көз алдына тартылардай. Су төгілмес қара жорғаны баяу тайпалтқан Ораз-Мұхамед тама қонысы Төбен-ауылға бет түзеген. Ұбақ-шұбақ, салғырт шұбырған жиырма шақты жасауыл арқан бойы кейінде. Бірақ хан жалғыз емес. Қасында тербеле қалқыған жирен жорға мінген серігі бар. Басына шашақты жасыл фес киген, судыраған жасыл шапанының етегі ат сауырына төгіліп, асыл тас, сүйек шытыралы үйрекбас қырым ерінің үстінде, таққа мінгендей, тәкаппар кейіпте, тіп-тік отырған зор денелі кісі — өткір қоңыр көз, кұс мұрын, қызыл шырайлы, екі айыр, ұзын, ақ жібек сақалы кеудесіне түскен қарт еді. Өзін өте тәуелсіз ұстайды. Атының мойны да Ораз-Мұхамедпен қатар. Жүрісі жайлы жирен жорға кейде тізгінін соза тартып, қара жорғадан мойны озып та кетеді.
Ал Ораз-Мұхамед жолға қарап емес, карияға бет беріп, оң жамбасына қисая, салқам отыр. Бар назары, ықылас-пейілі келелі кеңес айтып, әлде қызықты хикая толғап келе жатқан ақсақалда. Тіпті сөз тосып сөйлейді. Әмір етіп үйренген қаткыл дауыс емес, майда коңыр үн. Шуақты аспан аясында, екі өңірін ат жалын соғар қалың шалғын жапқан қара жол үстінде күн нұрына, жер сүтіне мейірленген қарағай иісті хош ауамен көкірек кере тыныстап, еркін кеңес құрған екеу сырт көзге ағалы-бауырлы адам сияқты еді. Шынында да, Ораз-Мұхамедтің қасындағы қарт — тумаса да туыстан жақын, парасатты сөз, келісті кеңестерімен Ораз-Мұхамедтің көкірегін кеңейткен, биязы мінез, салдарлы бітімімен қажыған көңілге тың тыныс әкелген аяулы жан еді. Жасы сексеннің үшеуінде. Аты — Жаһанша. Қырымлы Жаһанша мырза Сүлеш ұғлы. Жат жерде жапа шегіп, ақыры Ораз-Мұхамедтен пана тапқан көптің бірі емес, бірегейі. Ораз-Мұхамедтің қолына осы, өткен қыста ғана қарап еді. Көшімнің тумалары сияқты, бұл да сәнмен, салтанатпен түскен. Бірақ әкелген — патша жасағы емес. Өз жасауылдары. Жолбасшы — бояр ұлы немесе мехмандар емес, өз баласы — мәртебелі князь.
Үлкен айырма бар. Өйткені Жаһанша мырза Хан-Керменге өз еркімен келіп еді. Русияға да өз аяғымен өтіпті. Айдаусыз, байлаусыз. Өз ошағында қуғын-сүргінге ұшырап та емес. Жетіліп, толысып бітіп, енді солуға, еңкеюге айналғанда, жетпіске иек арта. Ораз-Мұхамед Жаһанша мырзаны баяғы, сібітпен қырбай заманда, әскер жиынында бірер рет көрген. Бой тартқан, кездессе де сөйлесуге зауқы соқпаған. Сол таныс-бейтаныс қалыпта көз жазып еді. Арада он жыл өткенде өзі келіп тапты. Кеше ғана айрылысқан ағайындай, « Алла яр » айтып, есіктен кірісімен-ақ: « Ендігі қалған аз ғана күнді сенің ғұзырыңда өткізбекпін », — деген. Көлгірсу де, кекірттік те жоқ. Құлдық ұрмаса да, құрметі айқын танылады. Кұнын түсірер ерің тағы да бұл емес. Ораз-Мұхамед әуелде шақырусыз келген мейманына сыпайы ізет білдіруден аспаған. Арада сүт пісірім өтер-өтпесте бәрі де ұмытылды. Көптен көріспеген ескі достардай, еркін әңгіме басталған. Бұрын да естіген. Долбар емес, шындық. Жаһанша мырзаның арғы атасы ноғай әулетінен екен. Әкесі Сүлеш күні кеше ғана, бүкіл Қырым жұртының тірегі болған қарашы бес бектің бірі саналады.
Арғын мен қыпшақ, барын мен шырын бектері сияқты, хандық ішінде дербес билігі бар бейлік құрады. Сүлеш ұрқының үлкені Жаһанша да мәртебелі болады. Әскер бастайды, елшілікке жүреді, диуанда кеңес құрады. Әйтсе де атақты тұқымның ежелден бергі ең үлкен қызметі — орыс елімен ара қатынасқа байланысты екен. Жаһанша да Русияға әмият — дос-жар саналады. Екі арадағы алыс-беріс, келіссөз атаулы соның қолынан өтеді. Дау-дамай, талас-тартыс соның алдынан тарқайды. Күндердің күнінде бұл жаққа ығын беріп көрмеген. Жаһанша ол жақта « орысшыл » деген атаққа ілігеді. Ақыр түбі елінен кетіп тынған. Жаһаншаның үлкен ұлы Ахмет Қырымда қалады да, одан соңғы екі ұл әкемен бірге Русияға өтеді. Ең ғажабы, Ахмет — Сүлеш әулетінің басы танылып, хан кеңесіндегі ата орнын басады, Мәскеуге әмият атанады, ал мұндағы екі ұл Айса жолын қалап, патша сарайындағы текті князьдардың қатарына қосылады. Қарт Жаһаншаның өзі де үлкен құрмет көреді. Әскербасы сайланады. Бежецкий Верх дуанынан иелік алады. Бәрі де анық. Әйткенмен бәрі де сырт сипат екен. Шындық тереңде болып шықты. Жаһанша жасырған жоқ, Ораз-Мұхамед күмәнданбаған.
Екеуі биыл қарсыз әрі ерекше қатал болған қыстың талай ұзақ таңын шай, шәрбат үстінде бірге атырып еді. Жағаласа кетсе, кімнің жығасы қисаяры бір тәңірге ғана аян. Ашық майданда айбары асса да, менің ата байтағым — мағрыпта Литвания ( * Литва, Речь Посполита ) мен Русия, машрықта Ғажам мен Түркияда теңдесі жоқ камал Қыркерге тұмсығы батар ма. Көкке қарап, кеңірдегі үзілгенше отырса да мызғымас едім. Өңі шырайлана күлімдеп, өзінің арғы, бергі барлық бабасына күш берген қамал жайын баяндап кетеді. Қыркер — Қыр-Кермен — құзар жартастың басына салынған, бітісі бөлек бекініс екен. Салынбаған, тәңірінің өзі көкке бой таластырып, сұр жартастан қашап жасай салған. Үш тарабы бірдей, қарасаң бас айналар құзар болса керек. Тіпе-тік жалаңаш жартас. Тек бір жақ — шығыс бет қана түйетайлы. Онда да арқан бойынан асар-аспас қылы. Бұл тұста көтерме көпірлі терең ор және екі қатар, берік қорған бар. Жау келер ұрымтал жалғыз жолда жүз адам мыңға қарсы, мың — түменге қарсы ай бойы, жыл бойы, қайыспай табандап тұра алады. Ал қалған жерді қорғап қажеті жоқ.
Бір ғажабы, қыр басы — қорған іші тегіс, жайдақ әрі құнарлы. Өспейтін жеміс жоқ сияқты. Ал су тас құдық — сардобаларда сақталады. Құдық емес, көлшік. Үйлер... үйлер де өзгеше. Қыш ғимараттар, сәулетті сарайлар бар. Бірақ ең қызығы және ең көбі — жер астындагы — сұр тасты қашап ұңғыған үйлер. Үңгір емес, біріне-бірі жалғасып кететін сәнді сарайлар. Жазда қоңыржай, қыста жылы. Осындай бір үйдің түпкірінде құпия қақпақ — қабырғаға емес, еденге орнатылған темір есік бар; ар жағы — сатылай түнекке түсіп, қамал сыртына — орман ішіне шығатын, тауды тесіп үңгіген неше шақырымдық жер асты жолы. Ертегі. Өмірде бар, ақиқат ертегі. Соншама сырлы, таусылмас мол әңгімеге арқау болған Қыркер Ораз-Мұхамедке бұлт оралған шың басындағы алып қыран ұясы тәрізді көрінетін. Хан ордасынан ғана емес, бүкіл Қырым жұртынан аруағым асқандай масаттанатынмын. Акыры... жетпіске келген шағымда сақалымды желбіретіп, терістікке жол шектім… — Сізге қандай айып тағылды? Қаңқу көбейді. Кейін ойласам, қаңқу да, өтірік пен өсек те бұрыннан бар екен.
Тіпті әкем маркұм, құдіретті Сүлеш бектің өзі қаншама сөзге ілінген. Орысшыл дейді. Арын, өжданын сатқан дейді. Біреу білместікпен, біреу дұшпандықпен айтады. Айтылмауы мүмкін емес екен. Біздің әулет ежелден Мәскеу патшаларына әмият саналды. Қырым ғана емес, бүкіл Түркия мен Русия аралығындағы дәнекер болды. Орыс елшілері әуелі бізбен жүздесетін. Қырым ханы мен түрік сұлтаны Русиямен біз арқылы сөйлесетін. Толып жатқан келіссөздер, үлкенді-кішілі дау-дамай, ең аяғы, жәсір алмасу да тек біздің әулет арқылы жүзеге асып отырды. Әуелде қуаты қайтқан әке атынан, кейін өз атымнан — қырық жыл бойы мен де дәнекерлік қызметте жүрдім. Ел мен ел арасындағы қатынас тең сыйластық арқылы ғана мұрат таппақ. Әлбетте, екі жақтың күші шамалас болса. Зорлық етпейтін жерде өктем ой өрге бастырмайды. Әрине, маған өз жұртымның мүддесі қымбат еді. Сондықтан да көп ретте бұрынғы, қалыптасқан тәсілден бас тарттым. Орыс бектерінің арасында дос-жарандарым көбейді. Өзара құрметіміз артты. Мен — олар, олар — мен арқылы, әрқайсысымыз көрші жұртты бұрынғыдан кемелірек танығандай едік. Хан сарайында Русияның ішкі-сыртқы жағдайына менен қанық адам болмағаны түсінікті.
Бірақ білмейтін білгіштердің даңғырасы басып кетіп отырды. Ақыры, мен хан кеңесіне қағаз түсірдім. Ескі даудың жаңа шешімі. Тату тұрайық, тең бөлісейік деген сөзім сақ құлақтар арқылы Стамбұлға жетті. Жұртының ертеңін ойлаған Жаһанша « орысшыл », « дінсіз » болып шыға келді... Сенің басыңда да дәл осындай қауіп бар, — деді Жаһанша жымиып. Әлі жассың. Арты қайыр болар. Ал мен заманым қайтқан қарт едім. Іс басынан кетуге тура келді. Әмият міндеті — үлкен ұлым Ахметшеге жүктелді. Басқаша болуға тиіс емес. Ел мен ел қатынаспай тұра алмайды. Ал сол қатынасты бізден басқа кім атқара алмақ. Ата салты. Оның үстіне Русияға сыйлымыз. Және « кінәлі » — бүкіл Сүлеш әулеті емес, мен ғана. Менен құтылды. Егер өліп қалсам, тым құрыса аулаққа — жаңа әмият Ахметшеден алысыраққа кетсем тіпті жақсы. Мен төтенше шешімге келдім. Мархұм Қазы-Керей ханның дәргейіне барып, Русияға сұрандым. Біржола... — Балама кеселім тиеді деп қорықпадыңыз ба? Оны Қазы-Керей де ұқты. Шынында, мен Мәскеуге келген соң, Ахметше әмиятқа мұндағы жұрттың сенімі артпай ма.
Ал Ахметше... оның өз жолы бар. Менімен бірге келген кіші ұлдар да өз жолын тапты. Бала атаулының бәрі ата соқпағын сораптай бермейді екен. Құсадан кісі өлмейді. Бүкіл ел-жұртың жар басында тұрғанда, баланың батпаққа тайып жығылуы онша ауыр қапа емес. Әкем қырымлы, атам, арғы атам — бәрі бір нәсіл. Ал өз анам — тоғыз ай құрсағында көтерген, ақ мамасын емізген апам — полон ( * поляк ) қызы еді. Әкемнің шешесі — ромей ( * византиялық грек ) екен. Рас, мен — өзім туған топырақтың, бесігінде тербелген елдің ұлымын. Бірақ анамның елі, әжемнің нәсілі жат па маған? Ары қарай тыңда. Өзімнің екінші әйелім орыс қызы болатын. Кафадан таңдап алдым. Сұлу еді, мінезді, ақылды еді. Содан туған екі ұлдың ұлты кім? Ал тәрбиесі... Менде бала тәрбиелер мұрша болған емес. Хан гәреміндегі, сәбиді анадан айыратын салтты тағы ұстанған жоқпын. Осы жаққа қарай аңсары ауып тұрушы еді, мұраттарына жетті. Бүгін — князь, ертең — бояр.
Біз — Сүлеш ұрқы, Шереметевтерден де, Турениндерден де, тағы біреулерден де тектіміз деседі. Менің атыма дейін татаршылап алды — Янша, Яншевич. Князь Юрий Яншевич Сулешев Мәскеудің қақ ортасынан биік сарай салғызды. Орыс бектерінің ғимараттарынан өзгеше, қоршаудың түкпіріне емес, тура көше бетке төне түсіп тұрған, ою-өрнек, әлем-жәлем шимай жапқан, арлы-берлі өткен жұрт тек соны ғана көрер еңселі көк үй. Князь Василий Яншевич әскер қызметіне сұранды. Күні ертең бірі — бояр, бірі — воевода Юрий мен Василий, бірі — паша, бірі — мырза Ахметше мен Мәметшеге Қиян Далада, не екі жұрттың елшісі ретінде, не екі әскердің басшысы ретінде бетпе-бет кездессе несі бар. Табысса — арттарындағы әміршілері — патша мен хан не айтады, тартысса — орталарындағы әке — мен не айтам? Айрылысқан, тартысқан солар ғана ма екен. Әбіл мен Қабылдан қалған нәубет. Қарындас бауырлар сыйыспай жатқан заманда аталас ағайынды қалай табыстырарсың? Қой мен қасқырды бір қораға қамап жүрмесең нетті! Қатар жортып, қан ішер еді. Ал адам — қасқыр емес. Жаласқаннан жандасқанға бейім. Қой да емес. Айдаған жаққа жүрмейді.
Әркімнің өз өрісі бар. Ақыр түбі мықты әлсізді алып жейді. Әлмисақтан солай. Бірақ безбеннің басы аумай ма екен? Ақыр түбі безбен басы бізге қарай аууға тиіс. Көзінде қаймыжық жас пайда болды. Ораз-Мұхамед Петрмен арада қалыптасқан әдетпен: « Қай кұдай? » — дей жаздап барып әрең іркілді. Жаһанша айрықша діндар еді. Жаһанша өзгеше ризашылықпен қарап, кербез жымиды. Білетін. Ұғатын. Ұмтылатын. Бірақ хан бола тұра қалыпты дүниені өзгерте алмады. Көкіректегі бар шерін ақ қағаз бетіне түсірді. Ғазай деген ныспымен жазушы еді. Хош... Ол туралы әңгіме кейін. Ешкім қуған жоқ. Зорлық, қысас көрмедің. Қартайған шақта неге қонысыңды өзгерттің демексің ғой. Айтайын. Күлме. Қырық жыл бойы Русиямен арада жүрдім дедім ғой. Құдай куә, ел-жұртыма пайдалы іс атқардым. Әйтсе де көңілде бір түйткіл тұратын. Мен Русияны білем деп айта алмас едім. Жұмбақ көп, күмән көп. Ақыры, іс басынан алыстап, бас билігім өзіме тигенде Қырымдағы Қыркерге емес, Мәскеудегі Кремльге бет бұрдым. Білгім келді. Танып-түсінгім келді. Көңілдегі түйткілді тарқатып, көкіректегі күмәнға көз жеткізіп кеткім келді.
Төтесінен қайырсақ, мені жетелеген — білмекке құмарлық. Әйтпесе мен Хан-Керменге келмес ем, екеуміз дәл осылай сөйлесіп отырмас едік. Екеуі де төмен тұқырып, үнсіз қалады. Ораз-Мұхамед шапалақ соғып, есікшіні шақыруға ыңғайланды. Қайдағыны еске түсіріп, кәрі сүйегімді сырқыратар. Одан да мен білмейтін, естімеген әңгіме айт. Қазақ Ордасы, ондағы ел-жұрт... Көзбен көрмесем де көңілге өрнектейін. Толғашы қане. Өзі де туған жерін еске жиі алатын. Ораз-Мұхамедке Қырым — Жұмақ бағы кейпінде елестеуші еді. Көк теңіз. Жал толқын жеккен кемелер. Жасыл дала. Сыңсыған мал. Мұнартқан тау. Мәуелі бақ. Көк теңізді жағалай, мұнарлы тауды сағалай орнаған сәнді шаһарлар. Жасыл далаға ендей орнаған дарқан ел. Аталар жырында ардақталатын қазыналы, қаһарлы Қырым. Тізгіні қолынан тайған елде не сән қалмақ. Сендер ойлайсыңдар... Пәлен хан шапты, түген хан шапты... деп. Бақшасарайдағы хан — Стамбұлдағы сұлтанның қол жаулығы болғалы қашан. Қолайына жақпаса, басын алады. Айтқанына көніп, айдауына жүрер боз өкпе біреуді әкеп орнатады. Содан соң... бүкіл ордалы жұртты отқа салады, өлімге итереді.
Біздің күн түбіндегі мажарда ( * венгр ), жер түбіндегі алманда ( * неміс ) кеткен еншіміз жоқ. Өз іргеңді бекіте алмай отырғанда жүз мың әскер шығарасың. Ол әскер бүкіл түрік қосынының алдында жүреді. Ұрыстың бар салмағын көтеретін солар. Шабуылда көк найза, алмас қылыш. Шегіністе болат қалқан. Ең сәтті ойыннан екі есе артық қазамен шығамыз. Ал олжа бөлісте жамбастың майлы басы — туы қисаймаған түрік ағаңда. Әскербасылары көретін сый-құрмет тағы артық. Найза кетілді, қалқан майырылды. Сонда деймін, діні бір қондыгер атасы басқа ақ патшадан жақын деп қалай айтарсың. Жау ғой. Іштен тоздырар, түбіңе жетпей тынбас нағыз қаскөй дұшпан сол емес пе... — Ашуы алқымына тығылып, жүрегін баса, сұрланып отырып қалады. Кім біледі, таққа ақылы кемел қондыгер отырса... тоқталар мұндай зорлық. Қазан мен Хажы-Тарханның кебіне түспек... — Марқұм Ғазай ғұлама шайыр еді, — дейді ойлы жүзбен. Оңаша отырыстарда кейде таң атқанша өлең тербеуші едік. Бірақ оны ерекше толғантқан — махаббат мұңы емес, қарындас қауым қайғысы болатын. Төңірегінен қатты түңілген жан еді, бейбақ. Қара бұлт қаптай төніп келеді.
Хақ жолындағы қауым! Қатар түзеп қарсы тұрмасаң, күнің — қараң, түнің — тозақ болмақ! » — деп толғаушы еді жарықтық. Ел-жұртымның алдында, қарындас қауым ортасында көз жұмам. Бұрынғылар түскен даңғыл жол. Маған қара, — дейді содан соң. Қанша жасаса да көр қойнына кірмес пенде жоқ. Өшпес, өтпес қауым да болмайды. Біреу аз, біреу көп жасамақ. Кемеліне келмей, көктей қиылатындар да бар. Көңіліңді бекіт. Біз, қанша дегенмен, сәнді, салтанатты ғұмыр кештік, қайратымыз тасыды, дәуреніміз жүрді. Соған тәуба айт. Ашық аспан астында жатайын. Қабірімді күн сүйер, жанымды жел тербер. Тезірек топыраққа айналайын. Я, құдай, — деген сосын күңірене дауыстап, — артымды жарылқа! Бұл кезде Ораз-Мұхамедтің жұмысы көбейе түскен. Ертемен — ел тірлігіне байланысты шаруалар күтіп тұрады. Күнұзақ анау-мынау тіршіліктен қол босамайды.
Кеш батып, ел орынға отырар-отырмаста хан сарайындағы арнайы жабдықталған жайда, бірі — сексеннің өріне шыққан қарт, бірі — отызға жаңа ілінген жас, бірі — хан, бірі — қарашы — туған жерден жырақта табысқан, туыс тағдыр емес, мұңды арман мен қамырықты ой табыстырған екеу — Жаһанша мен Ораз-Мұхамед ай бойы, апта бойы көріспеген жандардай сағына кездеседі. Әңгіме таусылмайды. Кеңес қажытпайды. Бәрі бірдей ойлы, бәрі бірдей мағыналы емес. Алайда мағынасыз қысыр кеңестің өзі мәнді көрінетін, әншейін әңгіменің өзі жан сергітетін. Қарт — қырыс-тырысы жазылып, жадырап қалатын, жас — көкірегін буған құсадан арылып, жаңа бір күш табатын. Қола маңғалдағы қызыл шоқ қабарып сөнуге айналады. Мұржадан гулеген жел үні естіледі. Әлденеше жерден жағылған алтынды шамдалдар түтіндеп бастаған білте жарығында күңгірттене құбылады. Екеуі түн ортасы ауғанын сонда ғана аңдайды. Кеудедегі іңкәрлық сөнген күні тіршіліктің де тоқтағаны абзал. Бар енді, — дейді, Ораз-Мұхамед қозғала қоймаған соң. Бұрын таңырқай, сыйлай қараушы еді, қазір басқаша ұшқын бар. Кейде ойлаймын, осы өлім онша жаман нәрсе емес-ау деп.
Қайта тұрмайтының, қайырылып келіп, кейінгіні көрмейтінің ғана өкініш. Иә, — дейді сосын көзі күлімдеп. Алда — шырақшы, артта — жасауыл жоқ, бұлың-бұлың қуыс, бұрма-бұрма дәліз — өзіне ғана мәлім жолмен жар төсегіне асығады. О дүниеде жұмақ бар ма, жоқ па, оған ене ме, енбей ме — дәл қазір жұмақ, райыс өз басында: жұпар иісі шалқыған ханымның ыстық кұшағы, от демі, балғын денесі — Алланың кейінгі рахметінен мәндірек те, қымбаттырақ та. Таңертең ұйқысы шала болса да сергек оянады. Өткенге тәубамен, келешекке құштарлықпен жаңа күннің босағасынан аттайды. Жаһанша да сергек, кунақ еді. Жаз шыға күрт шөкті. Жалбыр бұлт, салбыр аспан, жер-көкті жапқан лайсаңның бар ауыртпалығы түскендей. Бұрынғыдай мамық көпшік үстінде, жер стол басында көсіле кеңескен отырыстар да тарылды. Басым айналды деп, буыным қалтырады, жүрегім соқты деп жантайып жата беретінді шығарды. Көрініп тұрған сырқат жоқ, Ораз-Мұхамед бәрін де кәрілікке балаған. Азаннан кешке дейін тор терезеден ғана қарап, езіліп отыра беру де еңсені түсірсе керек. Аспан ашылар сыңай танытқан бір күні кең дүниеге — Төбен-ауылға бастап еді.
Жаһанша бар сырқатынан арылғандай, бұрынғы мінезін тапқан. Жол бойы жалғыз өзі ғана сөйлеп, екі ел арасында дәнекерде жүргенде бастан кешкен түрлі шырғалаңдар мен қызықты, күлкілі оқиғалар жайлы әңгімелеген. Жол ұшығы әлі де алыс сияқты еді. Алда үйірім-үйірім қарағайлар ғана көрінеді. Ашық алаңдар бірыңғай жасыл. Алыс көкжиекте, қалың орман арасынан сығалап әлдебір ауыл қарауытады. Кенет қара жол төмен еңкейді. Әуелі басына алтын ай орнатылған ағаш мұнара көрінген. Алға аттаған сайын аумақтана, биіктей түсті. Тағы бір оқ бойынан соң, еңіске құлай, ойға орналасқан үлкен ауыл өзінің бар болмысымен алға тартылған. Көше тәртібімен үш қатар салынған қарағай қималар. Орыс тамдарындай сырланбаған, боялмаған. Ескілері қоңырқай, сұрғылт, жаңалары ағараңдап, қиылған ағаштары бой-бой болып көрінеді. Төмен — Төбен-ауыл осы еді. Ораз-Мұхамед ауылға соқпады. Күн ілгері хабарланып отырған, алдан шығып, ата дәстүрімен, айрықша құрметпен қарсы алған Нұрұзақтың бастауымен ауылдың оң қапталына, етекке, ой табанында арнайы тігілген шатырға беттеді. Хан басымен кішілік танытып, Жаһаншаны қолтықтан демеп өзі түсірген. Өңі бозарып, иегі болмашы кемсеңдеген Жаһанша бойын жазып, төңірегіне таңырқай қарады.
Төбесі тегіс қыраттың садақ саржасындай дөңгелене түсіп ойылатын етегі еді. Үш тарап бірдей тапалтақтау тәрізді. Қарсы бетте — қырқаға өрмелей біткен көп қайың. Ескі зират басына өнгені байқалады. Әр тұстан құлпытасы қарайған молалар сұлбасы көрінеді. Етекте иіле созылған жыланшық өзен ағып жатыр. Инеш аталатын. Екі қабағы қалың қоға, қызыл шілік. Ал шатыр тігілген тұс — жасыл тепсең еді. Анадайда желілеп байлаған құлын, басын изеп қойып шыбындаған қарынсау биелер көрінеді. Ораз-Мұхамед масаттанып қалды. Жер жаннатын көрмесе де, қаншама әңгіме, суреттен соң ойша елестеткен. Осы Төбен ауылға ұқсас сыпаттары бар тәрізді еді. Басқа жерге емес, осында әкелуі де содан. Енді қартқа да тыныс беріп, өзі де дем алып, сары қымыз ішіп сырбаз ет жеп өткен дәурен елесімен бірнеше қызғылықты күн кешпек. Кенет Жаһанша шайқалақтап кетті. Ораз-Мұхамед құшақтай алған. Ауыр салмағын бірден сезінді. Өне бойы суына елбіреп, көк шөп үстіне көсілте салып еді. Тіршілік белгісі танылмады. Жүріп кеткен екен. Сейіл де, сауық та жайына қалды. Ораз-Мұхамед бір аяқ қымызды да түбіне дейін тауысып іше алмады.
Тобы молайған қаралы шеру сол күні-ақ Хан-Керменге бет бұрған. Жаһанша мырза қала сыртындағы, шығыс беті биік көк терек, сида қоңыр шаттауықпен күргейленген ескі зираттың қақ ортасына жерленді. Басына Хан-Керменнің ақ сұр тасынан құлпытас тұрғызылған. Киіз үй бітімімен дөңгелене ойылған маңдайшасына орақ ай, алты құйрықты жұлдыз бедерленген құлпытасқа арабша аят, түркіше ғибрат аралас бірнеше ауыз сөз жаздырды. Топырақтан жаралдың, топыраққа ораласың. Мүрдесінің қай жерде тыныс табарын пендесі білмек емес. Әр қабилаға кесімді күн бар — шешімі жаратушының ғана қолында... Тарихтың мың онда ( * 1602 жыл ), сексен үш жасында қырымлы Сүлеш бек ұғлы Жаһанша мырза бұ дүниеден көшті. Хақ тағала рақым қылсын! » Аралары жарты ғасыр екен. Бірақ әке мен бала да, аталас ағайын да емес. Ет жақын бауыры. Жүрегі ортақ, жүйкесі бір еді. Ораз-Мұхамед қалтқысыз сырласар жалғыз досынан айырылды. Қырқын өткергенше аза тұтқан. XIII тарау АҚ ПАТШАНЫҢ НАЛАСЫ Темір де тозады. Қара тас та құм-топыраққа теңеледі. Ораз-Мұхамед Барыс патшаны тозбас темір — құрыш болатқа балайтын. Мұқалмас тас — құзар шыңдай көретін. Халқы қаласа — жалғыз ұлын құрбанға шалар.
Елінің еміне қажет тапса — қолқасын суырып берер. Пенде емес, пенде кейіпті, тәңірі текті, ерекше жан. Тумысы асыл, тұғыры бөтен. Жоқ. Ол да адам екен. Ет пен сүйегі, жүйке мен жүрегі бар. Ораз-Мұхамед ақ патшаның еңіреп жылағанын көрді. Күзгі қалың нөсер алдындағы жетім бұршақтай ірі, сәуірдегі салқын сөңкеден үзілген тамшыдай мөлдір, тынымсыз сорғалаған моншақ жас оң қолымен жүрегін басып, кеудесін кере, тік отырған Бористің тәкаппар жүзін айрықша қасіретке бөлеген. Көңілімнің нұры, көзімнің шырағы! Қайран Иоанн!.. » Сарайдағы бояр, жанасар атаулы тегіс күңірене шулайды, боздап жылайды. Әсіресе Василий Шуйскийдің ащы, шыңылтыр дауысы, Михайло Салтыковтың гүжілдей өкірген үні ала бөтен естілді. Ораз-Мұхамедтің көзіне жас келмеді. Барыс патшаның азасына қайыспағаннан емес. Төңірегіне барлай қараса, жылаулар жұрт ішінде ақ патшаның ет жақын екі-үш бауырынан өзге жұрт қамырықты қауымға ұқсамайды. Бәрі де жорта, бәрі де жалған. Әйтеуір, әміршіге жағу амалы. Егер дәл қазір емен табытта Борис Федоровичтің өзі жатса, жүздері мүлде басқаша кейіппен нұрланар еді. Ораз-Мұхамед ақ патшаға шынымен жаны ашыды. Жалғыз. Тақа жалғыз.
Бірге туған бауырлар да, немере туыстар да бар. Тегіс мәртебелі. Бар атақ, абырой, бар байлық, мансап солардың басында. Биік тақтағы алымды ағаның арқасы. Барыстың ілген жеміне ортақтас шибөрі, күшіген, қарға. Алтын сарайды тіреп тұрған ұстын құласа, бәрі де күл-қоқыс астында қалмақ. Арманына жетіп өлген алыстағы аға есіне түскен, ел тұтқасын ұстап отырған бауырларының қазіргі түр-тұлғасын елестетуге тырысқан. Әлде ақ патшаның қайғылы халі, әлде өзінің шарасыз қалпы — көңілі босады. Езілмеуге, егілмеуге тырысты. Көп жалғаншының қатарына қосылғысы келмеген. Буынын әзер бекітті. Тағы да бөліп-бөліп, баяу айтылған, қайғы үстінде де майда естілген, бірақ сай-сүйекті сырқыратар зарлы әуез құлағына жетті. Қара тастың өзі қақ айырылар. Жүрегім жарылды, тілегім таусылды... » Бір сәт қалт тынған қауға бөрік, қаба сақал қасқа-жайсаң атаулы тағы да бей-берекет азынап қоя берді. Қорғасындай қапырық. Ауыр салмақ осы сарайды, осы төңіректі ғана емес, бүкіл Русия патшалығын иықтан басып тұрғандай. Герцог Иоанн! Королевич... Дания королінің інісі, Барыс патшаның күйеу баласы еді. Күйеу бала болуға тиіс еді.
Алдын ала келісім, арнайы шақырумен Русияға келген. Күз еді. Халық күйзелген. Ел ішінде жаманшылық — алапат апат елесі бар. Алайда, герцог, кейін Русияның ақ патшамен тамырлас алтын діңгектерінің бірі болуға тиіс күйеу бала айрықша құрмет, ерекше салтанатпен қарсыланды. Мәртебелі мейманның құрметіне жасалған кабылға, одан соңғы конақасыға арнайы шақырылған Ораз-Мұхамедке өзгеше ықылас көрсетілген. Русияны аға тұтатын жат жұрт әміршісі! Батыс халықтары лақабын ғана еститін, құбыжық көретін татар ханы! Герцогқа арнайы таныстырылған. Ас Сарайдағы думан үстінде дат королевичі сияқты, ақ патшадан сол ғана төмен, төрде, жеке стол басында отырып еді. Патша мен герцог тәрізді, бір өзіне ғана арнап бөлінген шарап құюшы бар. Ол да анау-мынау жігіт емес, белгілі бектердің бірінің баласы, болашақ бояр. Алайда бағзы бір кездегідей, Ораз-Мұхамед бұл құрметке онша масаттанбады. Қайта, көрмеге қойғандай, аса жайсызданған. Мұнда бар боярдан жоғары отыр, ал анда — патша сарайының босағасынан да сығалауға жетпеген воеводаға әлі келмей жүр. Ақылға сыя ма? Әлбетте. Бірақ дәл осы жолы ақ патшаның алдынан өтуге бекінген. Арыла сөйлеспек. Ашынғанын жасырмақ емес.
Тегі бір, түсінуге тиіс. Ал дат ханзадасын іштей ұнатып еді. Ұзын сирақ, қушық бет, шүңірек көз, ақ сары шашты Иоанның көңілі шимай жазу түспеген ақ қағаздай таза көрінген. Патша дәргейіндегі ресми емес әлденеше отырыста дастарқандас болды. Таңырқауын жасыруға, адамдарды тануға, төңірегін түсінуге, өзінің жаңа отанын, болашақ ұрпақтары хүкім жүргізер елді етене білуге талабы, риясыз мінезі айқын аңдалған. Қазақ: « Қыздан туғанның қиығы жоқ », — деуші еді. Батыс халықтары ұл мен кыздың баласын теңдей ұрпақ санайды екен. Борис ұлсыз емес. Болашақ тақ иесі Федор Борисович мемлекет ісіне араласа бастаған, ақ патша жұртқа жасар жақсылығын, кейбір жарлық-жарғысын, тіпті сырт елдермен арадағы сөздерді мұрагер атына телитін. Әйтсе де ата-тегінде патшалық болмаған Бористің әміршіл ердің жаңа әулетін негіздеуі оңай емес. Қысылтаң күн, шатқалаң заман келсе немесе жалғыз ұл жаманшылыққа ұшыраса, қыздан туған жиеннің асыл тегіне ешкім таласпайды — дат корольдерінің ұрпағы.
Шығыста « ақсүйек » — төре әулеті бір елден екінші елге ауысып жатса, батыста « қаны көк » — корольдер тұқымы да басқа елге барып билік құра береді екен: Реч Посполитаның қазіргі королі — кешегі сібіт королінің туған ұлы көрінеді, баяғы Федор патша Литва тағынан өзі бас тартыпты. Алайда ақ патшаның құпия арманы орындалмады. Арада бір ай өтпей, герцог төтенше дертке ұшырап, төсек тартып жатып қалды. Батыстың дәрі-дәрмегі де орыстың ем-домы да қонбады. Соңғы бірер жылда бұрынғыдан да көбейіп кеткен қайыршы, тіленші қауымға, қайыршылықтың аз-ақ алдында жүрген қара халыққа молдап үлестірген садақа мен тәңіріге мүнәжат та, дәрігер, тәуіп атаулының бәрінің басы шабылмақ, күтуші, тілмаштардың артына қазық қағылмақ қатерлі домбытпа да сырқатқа шипа әкелмеді. Ажал жастығына бас қойыпты — бүктеле бұратылып азап шеккен, ас ішіп, нәр татпаған он шақты күнгі ауыр дерттен соң байғұс бала о дүниеге аттанып кете барды. Жер түбінен ажал айдап әкеліпті. Алайда шын бақытсыз — үлкен саясаттың құрбаны болған царевна Ксения. Әуелде әке қалауымен табысса да, көрісе, білісе келе құлай сүйіпті. Сұлу, қас сұлу еді.
Мойыл қара көз, ортасы қосыла қиылған, қалың, имек қас ақ жүзіне нұрлы сипат беретін. Бетінің ұшы лыпи қызарып тұрады — тума бояу ма, қолдан жағылған далап па, айырғысыз. Арқаға ширатыла төгілген қара шаш сәл-пәл толықша келген зифа бойын ерекше көріктендірер еді. Соңғы күндерде жанары жалтырап, денесі ысылып, бұрынғыдан да сұлулана түскендей көрінген. Қас аруға моншақтай үзілген көз жасы да жарасады екен-ау. Енді міне, күйеу жігіт табытта — жансыз; өзі төсекте — ессіз жатқан көрінеді... Герцог Иоанн жерленген күні Бористің өзі де төсек тартып жатып қалған. Бірақ қызынан бұрын оңалды. Арада апта өтпей, өзінің үйреншікті орнын тапқан, еншілі қызметіне кіріскен. Ораз-Мұхамед ең алғашқылардың бірі болып қабылданып еді. Ештеңе болмағандай. Ерекше талайын танытардай еңселі. Билігін білдірердей бұла. Баяғы, өзінің ең жақсы күндеріндегідей.
Әйтсе де Ораз-Мұхамед ақ патшаның өңінде, бәлкім, тіпті бүкіл бітіс-болмысы, жан жүйесінде көп өзгеріс барын, бүгінгі царь и государь Борис Федорович всея Русии самодержец — бұдан төрт жыл бұрынғы, алтын асаны қолына жаңа алған Барыс емесін, тіпті осыдан екі ай бұрынғы, Грановитая палатада асқақ масаттық үстінде, Столовая Избада салтанатты қуаныш үстінде отырған Барыс патшадан да бөтен адам екенін бұлдыр түйсінгендей. Ішімдік атаулыны жек көретін Борис тіпті герцогтың денсаулығына өзі атап, тостаған көтергенде де ыдысына еңкеймеп еді. Шараптан жиренетінін жасыра алмаған. Енді бүкіл төңірегінен, дүниенің бар машақат-қызығынан жиренердей. Мұқалғаны, қажығаны айқын танылады. Қазақ қаба жауған борандай, қаптай соққан дауылдай деп мадақтайтын, ақылы кемеліне жеткен ердің кайраты тұла бойында әлі толқын атып тұратын, орыс ағайындар да кәріге санамайтын елуге биыл ғана шыққан Барыс патша санаулы ғана күнде қаусаған шалға айналыпты. Жағы сорайып, ұрты суалып, мұрны сүйектене түскендей. Көзінің алдында күлтілдеген ісік бар. Тәж астынан бұйралана шиыршықталып көрінген шаш аппақ қудай сияқты. Шығыс үлгісімен қос шалғысы екі езуден төмен орақша салбырай құлаған калың мұрт көк бурыл.
Тек қалыңдай түскен қара қас пен сақалы қырылған көк тұқыл иек қана әміршінің қажыр-қайраты тақа сарқылмағанын аңғартады. Алайда бүкіл бітіс-болмысынан дертті екені көрініп тұр. Жан сырқаты ғана емес. Тән сырқаты. Көзі... өткір қара көздері кісіге бұрынғыдан басқаша — сынай, тергей қарайды. Сенімсіздік, күмән ұшқыны бар. Жанар түбінде терең мұң тұнып жатқандай. Өткен күн өкініші, өлген жан тақсіреті ғана емес. Келер күн қайғысы, болашак күмәнді тағдыр қамы. Әміршімен жанары түйісіп қалып еді. Ораз-Мұхамед көзін тайдырмады. Арбасу, шарпысудан ада. Аңдысу, таразылаудан да аулақ. Бірін-бірі білетін және әркім өз дәрежесінде бағалап, қадір тұтатын жандардың табиғи көзқарасы. Баяу, қатқыл үнмен Ораз-Мұхамедтің алдын кескен. Содан соң... адам ойына келмеген, қайткенде де ақ патшаның аузынан шықпауға тиіс, қалай аталса да, дәрежесі өлшеусіз төмен боданның құлағы естімес сауал қойылған. Сұраулы кейіппен емес, түңілген, сенімсіз, шарасыз әуенде. Күні кеше ғана. Орыс боярлары. Шет жұрт меймандары. Ауыздан шыққан, желге ұшқан сөз емес. Ғұламалардың « Тауарихтарына » еніп, жылнамаларға жазылған, құдай үйлерінің мінберінен талай қайталанған, көпке белгілі кеп.
Ешкім күмәнданбаған ақиқат. Ораз-Мұхамед те имандай сенген. Күні кеше — бұрын болмаған күзгі суықта, суық емес, көк тоң, қақаған аязда Мәскеуге жол түзегенге дейін. Дәл бүгін анық осылай деп айта алмас еді. Солай болған. Әуелде. Кейін... Азапшының дар тұзағы тар кісенмен алмастырылды. Бірақ « цветяше » — шылғи өтірік. Гүлденіп, шалқып, шылқып жатқан жұрт көп. Қазақ айтатын « касқа — жайсаң ». Ал қара халық... « Құм жиылып тас болмас... » — депті аталары. Ал тас жиылса не болмақ? Өлі қорым, жалаңаш тау. Сел жауса қылтанақ бітпес шақа, күн шықса бет қаратпас жалын. Рас, қиыршық пен кесек тең емес. Ерек туған жалғыздың жөні бөлек. Бірақ жалғыз — береке болса, көп — мерей. Жалғыз — тұлға болса көп — тұтқа. Онсыз елдің елдігі жоқ. Кеше ғана көзі көрді, тілі бөтен, салты бөтен демей, қабырғасы қайысты… Онда, « Небо не благословити... » Жоқ! Русия тағында парасатты, кісілікті Бористен басқа біреу отырса… көп шаруа басқаша шешілер еді.
Қайткенде де Русияның жұлдызы жоғары шыққаны рас... Ораз-Мұхамед: — Небо Русской земле благополучно время подаде… — деп бастаған да, сөз салмағын әмірішінің жеке басына көшірген. Бористің өзіне қаратпай, көлденеңнен сөйлеп еді. Жәреуке де, жалған да емес. Нық сенімі. Теріс деп кім айтар, орыстың күні Барыстың тұсында тумап па еді! Халыққа жаққан хан бар ма? Ақ патшаның да дұшпаны көп. Артынан ерген лақап, жала көп. Реніш, наразылық, өшпенділік — бәрі бар. Бірақ байыбын бақсаң, түгелдей пенденің пенделігі. Ал қара халық... Мұнда да Қазақ Ордасындағы жөн-жоба. Бар заманда, барлық жұртта осылай. Қай патша бай мен кедейді теңгеріпті. Қолынан келсе, отыр ғой өзі де біраз халықтың тұтқасын ұстап. Жақсылық та, жамандық та құдайдан. Ал Барыс патшаның бас уәзір кезінен бері жүргізген алымды саясаты арқасында Орыс мемлекетінің адымы ұзарғаны, қуаты артқаны анық. Батыста сібіттің сағы сынды — жер шегі көк теңізге тірелді. Түстікте көшпенділердің қадамы қысқарды — Қиян Дала бауырға кіріп, Қырым қоныстары ойрандала бастады.
Шығыста черемис тәубаға келіп, Қазан біржола жуасып, Ноғайлы боданға түсті, Көшімнің көзі жойылып, Ібір-Сібір бөлінбес еншіге енді, алыстағы орыс түгілі іргедегі қазақ атын естімеген аймақтарға қалалар салынды, осы бетімен кете берсе, күн ұясына дейінгі жер тегіс ақ патшаның дәргейіне кірмек. Енді не керек? Қалай мақтаса да сыярдай. Бар кілтипан — кімнің көзімен қарағанда. Ораз-Мұхамед ел тірегімін, Русияның болашағын ойлаймын дейтін және шынында да ұғымы мол, есебі зор бояр тұрғысынан сөйлеген. Ақ патша мұны бірден аңдады. Бірақ кінә емес, ризашылық. Карсы алдында, аласа мақпал орындықта отырған Ораз-Мұхамедке сенген, сүйінген жүзбен мейірлене қарады. Аяғын жазып, кеудесін кере шалқайды. Арқалығы піл сүйегімен бедерленген, әдепкіден жұпыны, бірақ әсем әрі айдынды тақ сықыр-сықыр еткен. Қаусаған, қиюы қашқан. Немесе бұрын дәл мұндай ауыр салмақ түспеген. Өзінің ең жақсы күндеріндегі майда, жеңіл әуез. Ораз-Мұхамед әнтек аңырып қалды. Құдай неге қырын қарады? » Әлде: « Осындай әңгімені кім және не мақсатпен таратты? » — Сенің құдайың қайтер еді? Ораз-Мұхамед турасына көшті.
Менің ұлы мәртебелі ақ патшам сияқты кемеңгер әміршінің өзі барлық жұртқа жақпас еді... — Не айтар еді? Ендеше, құдайына жаққан пенде — сенсің! Тақтан тұрып, ерсілі-қарсылы жүріп кетті. Ораз-Мұхамед те тұрған. Борис жалт бұрылып, оқыс қимылмен алтынды жағасын ұстады. Мені Земский собор, бүкіл ел өкілдері сайлады, патриарх алқады. Русияда патша өлген соң таққа конюший боярин отыратын салтты ойлап тапқан мен емес. Мен болмасам қайсысы? Елдің еңсесін көтеріп, көршілерімен тең күйге жеткізген, куғын-сүргін атаулыны, заңсыз жаланы тыйған кім? Егер Азапкер патша тағы бір он жыл өмір сүрсе, қазір кеудесін керіп, менімен бақасып отырған бояр әулеттерінен тұяқ та қалмас еді. Естерін жиғызған, байлығын асырған, билігін зорайтқан — мына мен. Он жыл бойы тәжсіз король, тақсыз патша болыппын. Өзіме тиесілі нәрсені алдым. Өлтірді... құртты дейді. Әлдекім өлсе — кұдай ісі. Тексерілген, тергелген. Көптің көзі жеткен. Тірі қалса… Есуас патшадан соң қояншық патша — қарық болатын еді! Әлдебір бояр қазаға ұшыраса — өз кінәсі. Азапкер патша кезіндегі көптің бірі ғана. Мен ең қас дұшпандарымның өзіне мархамат жасадым.
Тағы айтары, қоймай айтары — менің тегім басқа көрінеді. Тағы да асыл інжу, алтынды зер төгілген жағасын ұстады. Қырымның кажырын қайтарып, тынысын тарылтқан кім? Ноғай Ордасын тоздырып, жұрт қатарынан аластаған кім? Көшімнің көзін жойған, шығысқа біржола қанат жайған кім? Мен! Кімнің мүддесіне керек болды осының бәрі? Менің емес. Русияның! Ендеше… — Оқыс жуасыған Борис ауыр басып барып таққа қайта отырды. Борис патшадан соң — Федор Борисович патша, одан соң... жаңа Федорович... жүз жыл, мың жыл бойы Русияны Годуновтар әулеті билеуге тиіс! Ораз-Мұхамед те ақ патшаға тағзым етіп, қайтадан отырған. Қошемет сөз қосу... кемітетіндей, қандай сөз айтса да, мадақ, көтерме емес, өзін қорлау, ақ патшаны мүсіркеу ғана болып шығарын түйсінді. Шынтуайтқа келсе, дәл осы сәтте айтар сөз де жоқ еді. Бәрі рас. Тек бір нәрсе... бір-ақ нәрсе... — Сен көрдің, — деді Борис түнеріп. Халық аштан қырылып жатыр. Бұл — басы ғана. Алда ауыр қыс бар. Жоқ! Маған келген зауал емес! Барын бағалай білмеген жұрттың жазасы!
Бірақ… — деді қайтадан жұмсарып. Қайткенде де. Ол үшін... Русияны сақтап қалу үшін не істейтінін айтпады. Қабақтарының арасы түйіле қосылып, тұқыра төмен қарап отырып қалды. Иә. Құдайдың қарғысы бар. Бірақ менің құдайымның емес! Ораз-Мұхамедтің төбе құйқасы шымырлап кетті. Қайта тірілген өлі аруақ!.. Хан! Сен басұрман болсаң да татар емессің. Мұнда ешкімің жоқ. Бар тіреуің менмін! Маған, менің әулетіме ғана арқа сүйей аласың! Бұйырамыз, өтінеміз... егер Касимов патшалығының шегінде өлі аруақ атын жамылған әлдекім пайда болса… егер әлдекім... царевич Димитрий Углецкой — менмін деп жұртты аздыруға тырысса... қолма-қол ұстат. Аяқ-қолын бұғаулап, қарауыңдағы неше мың татардың күзет, қоршауымен, өзің бастап Москваға жеткіз! Біздің мархаматымызға бөленесің. Бұрынғыдан да зор сый көресің. Қаласаң... еліңе — Қазақ ордасына қайтарайын. Тек... қылпуы шалынса, көзге түссе, қапы қалма. Егер тірідей қолға түспесе, ары — черемистер арасына сіңіп кетпесін, Қазан асып, Астраханьға өтіп жүрмесін. Өлтір! Мықты күзетпен, сенімді қарауылмен мүрдесін осында әкел!.. Ораз-Мұхамед екі қолын кеудесіне айқастырып, болмашы иіліп, тағзым етті.
Бәрі де орындалады, — деген, — Иә. Мен жат жерлікпін. Әуелі құдайға сыйынам, содан соң Сізді арқа тұтам. Жаттан шыққаным рас. Бірақ жаңа отан таптым. Ол — Русия. Жаңа жұрт таптым. Ол — өз мархаматыңызбен менің билігіме берілген Касимов патшалығы. Егер бәрі де құдайдан болса, менің осы бодан халықтан бөтен тағдырым жоқ... — Біз бәрін де білеміз, — деді қайтадан әдепкі өңін тапқан ақ патша майда, жағымды үнмен.— Бізге бәрі де белгілі.— Тақтан тұрды. Тағы да Ораз-Мұхамедтің қарсы алдына келген. Өзімен бойы құралпас, бірақ кеуделі әрі сида көрінген ханның иығына оң қолын салды. Құшақтай алуға шақ тұрғандай.— Тілегің ескеріледі. Воевода ауыстырылды. Орнына... дұрыс адам барады. Чулков... Федор Данилович Чулков. Тіл табысуға тиіссіңдер. Ал, Араз-Магмет Анданович. Күз өтті. Қыс — қыс келеді. Бұл жолы арнайы тапсырма жоқ. Касимовгородқа қайтуыңа рұқсат. Қабылдау бітті. Бірақ патша сөзін тәмамдап бітпепті: — Хан, Ока қайда құяды? Волга қайда құяды? Өте дұрыс. Сен көпті көрген адамсың, хан, жақсы түсінесің.
Тамшыдан құралған дарияның бәрі теңізге тартады. Ал Русия — теңіз емес, мұхит. Сіз бен біз, асса, тәжірибелі кемешілер ғанамыз. Желдің ығын таниық. Толқынға қарсы ескек ұрмайық. Сүйгендіктен, сенгендіктен айтам, — деді сосын теріс бұрылып. XIV тарау ТАР ЗАМАН « Бог не благословити... » Кімді? Барыс патшаны ма? Онда таққа жібермес еді ғой. Царь и государь всеа Русии самодержец! Бояр, алпауыттарды ма? Онда бұрынғыдан әрмен байыта түспес еді ғой. Кағанағы қарқ, сағанағы сарқ. Бұқара халықты ма? Бұрын ыңыршағы шыққан қайыршы еді. Жартылай басыбайлы еді. Жылына бір рет — кесімді « Юрий күні » көңіліне жақпаған, қырсығы мол, қыры кем қожасымен есеп айырысып, басқа ие табатын. Жаңа патша тұсында жер иесі алпауытқа берік байланды. Құлдыққа біржола жегілді. Алқағаны осы ма? Енді не қалды? Қарғағанда көрсетері қай қысас? Жоқ. Қалыпты. Көрсетері бар екен. Бұқараға да, бай-бағланға да, байтақ жұрт иесі — патшаға да. Не үшін? Барыс өз отанын ордаландыра түсіпті. Бай-бағлан мың жылдан бергі еншілі сыбағасын жепті.
Ал бұқара жұрт, жарлы-жақыбай қауым... бәріне де көніпті, көніпті де көтере беріпті. Кім жазықты? Талай адам: « Болса болар! » — деп ойлаған шығар. Билігінің берік болуын қаламас хан жоқ. Бірақ жұртым жарлы, халқым қайыршы болсын деп кім ойламақ. Әуелде бәрі де жөн еді. Патшалық саясат тұрғысынан қарағанда. Тіпті « тегі бөлек татар ұрпағының » бағы асып, алтын тәж кигеніне іштей наразы алпауыт атаулының өзі « Юрий күні » жойылып, қарауындағы шаруалардың бар билігін алғанда патша ағзамға шынымен ризашылық танытқан. Енді еңбек берекелі, іс өнімді болады дескен. Қара бұқара әр қожаға бір жалтақтауды қоймақ. Адал еңбек етпек. Бай-бағлан табын қорландыра түспек. Өзі де байымақ. Байымады. Байығаны сол — жарымады. Бұрынғыдан көрші қожайынға жалтақтамаған. Өзі би, өзі қожа болар амал қарастырған. Еті тірісі орманға қашты — ашамен, балтамен қаруланып, топтана тірлік етті. Алпауыттардың аз ғана жасақтарына алдырмады. Қатарлары көбейіп, қауіпті қарасын түзуге айналды. Ебі асқаны жер түбіне көз салған. Днепрге, Донға қашып, еркін казак жасағына қосылды.
Өз ұйымы, өз низамы бар асау қауым ақ патшаның құрығынан аулақ жерде ғана бақыт бар деп бүкіл Русияға жар салғандай еді. Қалған жұртқа өзені сүт, көлі кілегей, ырысты мекен — сол казактар патшалығы болып көрінген. Амал не, жер шалғай. Әлбетте, патша өкіметі ішкі аймақтағы жұрттың — жай жұрт емес, басыбайлы шарулардың өз қожасына адал болуына, өлсе қамыты мойнында кетуіне мүдделі еді. Қашқандар жекелеп те, тобымен де ұсталды, дүреленді, жазаланды, бұрынғы қожасына қайтарылды. Бірақ... « тәртіпсіздік » тоқталмады. Тіпті ертеден қара кешке дейін соқа тартып, жер айдап, арып-ашып жұмыс істеген тәртіпті шаруалардың өзі қайыршылықтан құтыла алмады: барын бояры сығып алады, қалғаны — қарын жұбатуға әрең жетеді. Мұны көрген есті кісі кісендеп ұстамасаң тұрмайды, жан сақтауға тырысқаны үшін жазықты демесең, кінәсі жоқ. Ендеше, құдай қарғысы бұқара жұртқа да шет. Қайткенде де, қалтақтап, әрең отырған қара шаруаны жазықты ете алмайсың. Барыс патшаның аузынан сыздықтап шыққан бір сөз күмәнді ойға жетелегендей. Мүмкін дүние теріс айналар. Әлде... ақыр заман лебі ме?
Ес білгеннен бергі өмірінің көбі Орыс елінде өтсе де, жат жерде туған, бөтен ортада қалыптасқан, тануға, білуге тырысқан сергек көңілмен көп жайды басқаша бағамдайтын, өзгеріс, жаңалық атаулыға көлденең — сын көзімен қарайтын әрі патшалық ішіндегі патшалықта өзгеше орта, ерекше жағдайда күн кешіп жатқан Ораз-Мұхамед құдірет-күші кемелінен асқан Русияның кең аспанын бұлт торлағанын, Орыс елі үлкен қатер, алапат апат алдында тұрғанын бұлдыр сезінгендей еді. Ұшан мұхит тұлданса, кенеусіз толқын көкке атып, дүлей дауыл үйіріле құтырынса, жағадан жырақ қайық, кеме атаулы тегіс қарық болмағы күмәнсіз. Көңілін қауіп билеген. Тағдыр бұлтынан бұрын тәңірі бұлты келді. Қар аралас көкше мұз майдың ортасына жетті. Содан соң жаз бойы аспанды бұлт торлап, құдайдың күні себеледі де тұрды. Августта ауа оқыс суып, қарлы бұршақ жауған. Арты күздің қара суығына ұласты. Кеш себілген егін көк күйінде қалды. Жаңа — 7110 жылдың ( * 1602 жыл ) қысы боран-бұрқасынсыз, керек десеңіз, жауын-шашынсыз өтті. Ал шашасын бүркер қар әрең түскен. Оның есесіне ашық аспан шаңыта шытынаған, зәулім емендердің қожыр бұтақтары опырыла сынған сары құлақ аяз бет қаратпады.
Аяз Ата айрықша қаһарына мінген шақтарда құс атаулы үсініп, аң атаулы ауылға тығылған. Аяқты малдың қорадан шығуы, азамат ердің атқа мінуі қиындады. Ақыры, жыл басында ( * Көне орыс календарында жаңа жыл 1 сентябрьден басталған ) жақсы көктеген, көп жұрт бар үмітін артып отырған күздік бидай тамырына дейін үсіп кетті. Көктемде біраз жұрт қалған-құтқан тұқымнан, қамба түбіндегі қоқымнан құрап-сұрап тағы да егін еккен. Әлі де өмірден үміт мол еді. Соған орай, аз ғана егін тез өнген. Құбыла көгеріп, бой көтерген. Сол көтерілген беті өсе берген, өсе берген. Жаз ортасы аумай-ақ ат көрінбес қалың бидайыққа айналды. Қыс есебін жазға ауыстырған құдай көктегі теңіздің барлық қорын жерге көшіргісі келгендей. Күн бойы, түн бойы, апта, ай бойы селдетіп төккен де тұрған. Ақыры, сабағы құлап, масағы тұтам бидайдың бар нәрін су жұтты — дән салғаны аз. Арық-тұрақ бала-шағаға сол санаулы дәннің өзі алданыш еді. Құдай-екең оны да көп көріпті.
Жаз аяғын тоспай қыс түсірді: 15 август күні үйреншікті жылауық жаңбыр жапалақтаған қарға айналды, ауа суытып, аяз ұрды, қауызы сүттен арылмаған азғана астық біржола ысырап болды. Күзге тұқымдық та қалмаған. Келер жазға… Жаз қайда. Келер жаз қиямет қайымнан соң тумақ!.. Біраз жұрт өткен жылы-ақ таршылыққа ұшыраған. Көп халық биылғы жаз шығар-шықпастан шетіней бастаған. Жаз ортасында жарым жұртты сор жайлап еді. Күзде, жаңа жыл туар-тумаста бүкіл Русияны қара бұлт басты. Бұрын-соңды болмаған, жұртты ортасынан оймай, шетінен кемірмей, тұтасынан сыпыра жалмауға кіріскен обыр апат келді, халық шыбындай қырылған, кейін тарихта « Великий голод » аталар ғаламат аштық басталды. Жер жемісінен гөрі мал сүмесіне көбірек иек артқан Хан-Керменге жоқшылық шарпуы жетсе де, жаппай жалмар әзірейіл көлеңкесі түсе қоймап еді. Сұмдықтың аумағы мен салмағын Ораз-Мұхамед ақ патшаның арнайы, салтанатты шақыруымен Мәскеуге аттанып бара жатқан жолда көзбен көріп, көңілмен сезінген. Астана маңы апаттан аулақ болар деген. Қазанның қайнаған, құйынның үйірілген жері осында екен. Байтақ шаһар қайыршы, кембағал жұртқа толып кетіпті. Ораз-Мұхамед ауыр апат бүкіл елді жайлағанын сонда ғана кәміл ұқты.
Ел... бүкіл ел ме? Жоқ. Ойлап тұрса, қара бұқара, орта шаруа ғана. Ал жер иесі алпауыт, үлкен-кішілі байлар... күйзелгендері көп, кедейленгендері де бар сияқты, бірақ астан тарыққаны, әй, жоқ-ақ шығар. Ал шын ірі байлардың рақат заманы жаңа туды. Қамбада тіреліп тұрған, қоймада тығылып жатқан астықты сатуға әсте асықпайды. Нан нарқы күн озған сайын көтеріліп барады. Қымбаттасын! Қымбаттай түссін! Бидай мен арпаның түйірі тиын тартсын!.. Шынында да, ұнның ширегі әуелі бір сомға, одан соң үш сомға жетті, ақырында бес сомға дейін көтерілді. Ал орталық өкімет... Кәріне мінген Борис Годунов шұғыл шаралар қолданды. Әуелі арпа, бидай, көкнайза атаулы мемлекетке тұрақты бағамен сатылсын деген жарлық шыққан. Ештеңе өнбеді. Астық иелері жасырын саудаға көшті, алушы табылады. Содан соң, мұншама төмен бағамен базарға шығудан бас тартты. Өкімет жаңа тәсіл қолданған. Астығын өткізуден бас тартқан алпауыт атаулы өлім жазасына кесілсін деген. Кесті, атып, асып жатты. Бәрібір. Қырып тауыса алмаған. Қоры мол алпауыттар астығын бұрынғыдан да тереңге көмген.
Ақыры, қымбат бағамен болса да сатылуға тиіс астықтың көбі шіріп кетті. Борис Годунов бүкіл Русияға жар шашқан: ақ патша жұртын әділдікпен басқарады екен; халқын сүйеді, елдің тыныштығын ойлайды екен; көп ұзамай дүние оңалмақ, молшылық, тоқшылық келмек... Бұл кезде нешеме жылдан бергі қор сақталатын патша қоймасының аузы ашылды. Халкының тағдырына қабырғасы қайысқан бірлі-жарым боярлар да барын ортаға салған. Астанада, басқа да ірі қалаларда аш-арық жұртқа нан таратыла бастады. Сонымен катар, қазынада бар ақша тегіс қажетке шығарылды. Арнайы белгіленген қақпалар арқылы тізіле шұбырған мың сан жұртқа ақша үлестіріліп отырды. Тек Москваның өзінде ғана күн сайын жиырма мың сомға дейін таратылыпты. Борис Годунов басқа қалаларға да мың-мыңдап қаражат жіберді. Алайда, сол заман тарихшысы жазғандай, « билік тұтқасын ұстаған жұрт тегіс ұры-қары » болатын. Көпке тиесілі астық орта жолда көтерме саудамен тамыр-танысқа, қалтасы қалыңға өткізіліп жатты. Ертеңіне, тегін алуға тиіс халыққа таза күміске сатылды. Тиындап, теңгелеп, табан аузында берілетін ақшаның өзі тиесілі жеріне жетпей жатты. Кезектің алдына ақша таратушы әкімдердің тамыр-таныстары, ағайын-туғандары тұратын. Әрине, есесі де артық.
Тіпті дәулетті кісілердің өзі шоқпыт киіп, бүкіл үй іші, бала-шағасымен үлес алуға көшті. Сөйтіп, зорлық тамыр жайған, ұры-қары жайлаған жерде жақсы ниеттің өзі ешқандай игілікті нәтиже бермеген. Байлар қорлана түсті, ал кедейлер... қайыршыланған жоқ, үй іші, ауыл-аймағымен жаппай қырыла бастады. Қар түсе Хан-Керменге қайыра жол тартқан Ораз-Мұхамед тұтас деревнялардың қаңырап, бос қалғанын көрді. Бұл кезде әлдебір жерде алпауыттың үй-жайы таланып, өзі өлтірілгені, әлдебір күні сәнді-салтанатты топқа, тіпті өкімет өкілдеріне шабуыл жасалуы — лақап сөз емес, шетін жайт емес, үйреншікті оқиғаға айналған. Қаруы кеміс болса да қарасыны көп, « қарақшы » аталатын топтар тіпті Мәскеудің түбінен де көзге шалыныпты. Ал иен аймақ, қалың орман іші құжынаған « бүлікшілерден » көрінбесе керек. Ораз-Мұхамед жасағы сай болғанымен де, орынсыз тәуекелден, ең бастысы — қажетсіз қантөгістен тайқыды. Хан-Керменге тура тартпай, айналма, бірақ жүргіншісі мол, қатері аз Рязань жолына түскен. Араларын егінжай мен шабындық, ойдым ормандар ғана бөлетін, нық бекіген, иін тіресе орналасқан село, деревнялар. Қанша кедейленсе де, ашығып, тарықса да ел іші.
Ел іші емес, иен дала болып шықты. Астанадан ұзағанша, арып-аршыған, сүйретіле шұбырған, жалба-жұлба жұрттан көңіл құлазыған еді. Қалада молшылық екен, мейірбан ақ патша барған жұртты тегіс жарылқап жатыр екен деген дақпыртпен, сіңіріне іліне қалталақтап келе жатқан кембағал қауым. Кеше ғана нан үлестіру тыйылған — қойманың түбі көрінген сияқты. Ақша тарату тоқталған — тегін тиынның қайда құйылып жатқаны аңдалса керек. Әрі, бар ақшаның өзіне жоқ нан сатылмайды. Яғни, мына, бар үмітін алдан күткен жарлы-жалбағай жұрт тегіс жер жастануға тиіс. Ораз-Мұхамед ең жақын туыстары көр аузына аяқ артқандай түршігіп кетіп еді. Ертеңіне шұбырынды топтың қарасыны сейілді. Арада тағы бір күн өткенде айдау жол үстінде қарға, құзғын да талғажау таппастай ку сүйек, әр түрлі кейіпте қатып, сірескен, кейде екеу-үшеуден, кейде топ-тобымен шашылған өліктерден өзге ештеңе ұшырамады. Келесі күні өлі мүрденің өзі көрінбеген. Бірақ адам емес, табиғат — орман мен дала, ақ кар мен көк аспан, бүкіл әлем өлі мүрдеге айналған. Құлаққа ұрған танадай тыныштық орнады. Тек әлдеқайдан жалғыз сауысқанның көңілді шықылы естіледі.
Төрт күн бойғы сапарда үлкен жолдан үнемі қиыс тұратын, бірақ талайы іргеден сығалап, талайы төбесін көрсеткен елді мекендердің ешқайсысына соқпапты. Соғар шаруасы да жоқ. Сонда да қалай аңдамаған. Әуп етіп үрген ит даусын естімепті, көлбең еткен көк түтін көрмепті. Адам... адам бейнелі аруақтар көзге шалынғандай еді. Енді мына, жол жиегінде тұрған, кішігірім қалаға тақау үлкен деревняда тіпті ала сауысқан, қара карға да қалмаған сияқты. Түнде ғана жеңіл кар жауып еді. Із жоқ. Ораз-Мұхамед ат басын адам мекенінен гөрі иен молаға көбірек ұқсас деревняға бұрды. Мүлде тіршіліксіз емес екен. Бұлар бір шеттен кіре бергенде, ауыл ортасынан, сабан шатырлы, жапырайған ағаш үй тасасынан үйірлі қасқыр жөней берген. Атты болса да, топты болса да адамнан қорқар емес. Жүгірістері өте салқау. Тым тоқ болуы да. Иә. Жаңа ғана тойлап біткен тәрізді. Биыл ит-құс өте күйлі еді. Ораз-Мұхамед жігіттерге қуғызбады. Арам, арамның арамы көрінген. Әлде тірі зираттың тыныштығын бұзғысы келмеді ме. Деревня, шынында да, өзгеше кеспірлі зират еді. Қар басқан үй арасында сорап жоқ.
Шатырлар жансыз салбыраған, ал оқшырайған мұржалар мазақ үшін тұрғызылғандай. Қыраусыз терезелер жаһаннамаға сығалар айна тәрізді, үңірейе қарауытады. Есік... есік атаулы тегіс жабық. Көлденең тақтай қағылған, ауыр, айыр құлыптар салынған, тым құрыса әлденемен тіреп бекітілген. Үміт белгісі. Қандай жағдайда кетіп бара жатса да қайтып келмеймін деп кім ойлайды. Кенет Ораз-Мұхамедтің көзі мыжырайған ескі үйлердің бірінің өзгеше бітімді есігіне түскен. Өзгеше бітімді — есік емес, есіктің бекітілу тәсілі. Әуелі ауыр дөңбекпен бастырыпты. Содан соң бірнеше жерден тіреген. Содан соң тағы бір дөңбекті тақатып әкелген. Қауқары жетпеді ме, әлденеден қашты ма, есік түбінде қалыпты. Әлдекім әлдебіреуді қамап кеткені анық аңдалған. Ашуға бұйырды. Аттан қарғып түскен нөкерлердің бірі қадаларды жұлып-жұлып алды да, дөңбекті дөңгелек атты. Есікті жұлқи ашқан. Сол сәтінде-ақ « Алла! » деп, кері шегініп еді. Шайтан ба, албасты ма, сары шашы жалбыраған әлдебір мақұлық етпеттей ұмтыла бере, босағадан аса жығылды. Әдепкі күні қарсы келген қылыштың жүзінен сескенбес, ал қазір тылсымды мекенге тап келгендей, аруақ, құдайын айтып, іштей күбірлеп тұрған аламандар тегіс кері жапырылған.
Ораз-Мұхамедтің де жүрегі суып кетті. Тақау тұрғандықтан анық көріп еді. Анық көргендіктен де айрықша түршікті. Бұл — жеті-сегіз жасар, жалбыр шаш ұл еді. Жарықтан сығалап, есікке сүйеніп отырса керек. Сол отырған күйінде қатып қалған. Есік ашылғанда етпеттей жығылуы да содан. Тек ол ғана емес. Қара көлеңке даланда, есікке тақау, үйме-жүйме отырып, аштан, әлде суықтан өлген тағы үш-төрт баланың мүрдесі көрінді. Іс мәнісін жұрттың бәрі де тез аңдаған. Қазіргі жай ғана емес, осыдан бес, он, бәлкім, жиырма, отыз күн бұрынғы хал. Ауызға салар түйір ас жоқ. Халық қырылып жатыр. Шартарапқа босып, жан сауғалап қашып жатыр. Құлақ естіген жердің бәрін жұт жайлаған. Көмек жоқ. Үміт жоқ.
Ақыры, сәбилері әбден әлсіреп, аштан өлуге айналғанда ананың ( немесе атаның, немесе екеуінің бірдей ) төзімі таусылады, « апа, тамақ... қарным... ашты... тамақ... » — деген аянышты, жалбарынышты дауысты бұдан ары естуге шыдамай, балаларының көз алдында бұралып өлгенін көргісі келмей тұра қашады; ит-құсқа жем болмасын, әйтеуір, молада қалсын деген оймен есікті нықтап бекітеді; бекітіп болар-болмаста бақыра шулаған азан-қазан дауыстан шырқырай қашады... Бірақ өлімнен қашып құтыла алмайды, әлдебір сайда, әлдебір жырада тәлтіректей барып жығылады, сол жығылғаннан тұрмайды... Ораз-Мұхамед қана емес, оның қасындағы жұрт та қайғылы көріністі көңілдеріне айқын елестеткен. Тіршілікте талай өлім көрсе де, талай сұмдыққа куә болса да дәл мына қаза, жазықсыз, дәрменсіз балалар қазасы бәрін де тебіренткен. Әлдекім күбірлей үздігіп, дұға оқи бастады. Әр тұстан: « Иә, Алла! Иә, құдая, өзің сақта! Үйдегі күшіктерді пәле-жаладан аулақ қыл! » — деген үзік-үзік дауыстар шығып жатты. Қалғанын қайтеміз? Ал өлігін көмуге тірінің бәрінің қауқары жете бермейді. Бала болар, кәрі-құртаң болар, осы деревняның жарым халқы алдымыздан шықпақ.
Жазға дейін көміп біте алмаймыз. Бұл деревняны біттік — басқасын қайтеміз? Бұл да бір Алланың нәубеті, тақсыр — деді содан соң. Аттан түсіп, есікті өз қолымен жапты. Әуелгідей етіп сыртынан бекіткен. Шаһар халқы әлі жұтай қоймаса да, көше толы жарлы-жалбағай, аш-арық тіленші жұрт. Аяқ жетер жердегі деревня, село атаулының бар тұрғыны осында жиналған сияқты. Алды өле бастапты. Қорған іргесінде, шіркеу түбінде, мешіт төңірегінде, базар мен бөстелерде дәмі таусылған, — жоқ, дәм баяғыда таусылған, — демі үзілген жерде жығылған өліктер күн озған сайын көбейіп бара жатыр десті. Жығылғандарды жинайтын, көше тазартатын арнайы шаналар шығарылыпты. Ертемен, таң елең-алаңнан жұмысқа кіріседі. Бүрісе жиырылған, созыла құлаған, домаланған, тарбиған — көзі үңірейіп, кеңірдегі сорайып, бет-аузы ісінген, сіңір мен сүйегі ғана қалған қаңқаларды қатарластыра қалайды. Кейде кірпігі қимылдап әл үстінде жатқан, бірақ әзір жаны шықпаған мүскіндерді де тией салатын. Бірер сағаттан соң бәрібір аманатын тапсырады — көше таза болуға тиіс. Бірақ көше тазармайды. Кеткеннің орнын жаңа лек басады. Ораз-Мұхамед хан кеңесінің қарсылығына қарамастан, астық қоймасының аузын ашқан.
Өз қорынан қаншама ақша шығарған. Күн сайын Ақсарай мен Ақмешіт алдында түр-түске, тіл мен дінге жіктеместен, кембағал жұртқа жәрдем көрсетіле бастады. Азғана нан, болмашы тиын-тебен. Жүрек жалғаған жұртта есеп жоқ, бірақ соның қаншасы қатарға қосылды? Кім білсін. Қайткенде де қасірет азаймады. Қала сыртынан үлкен апандар қазылып, әрқайсысы әлденеше жүз адамдық « скудельница », қазіргі тілмен айтсақ, « братская могила » — бауырластар зираттары өсіп шықты. Ел ішінде талау, тонау, зорлық-зомбылық көбейген. Қаңтарға жетпей-ақ Хан-Керменнің байырғы халқы да аштық тырнағына ілінді. Бұрынғыдай аз-маз астықтың өзі жоқ, пісәс тез таусылған. Жарлылар жалғыз торпағын, соңғы ешкісін сойып жеп бастады. Әлде, жаппай аштық кезінде адал астың берекесі кете ме, әлде адамның қанағаты азая ма, қазан түбі тез көрінді. Көктемге ілінсе бала-шағасының аузын аққа жеткізер жалғыз сиырға қауіп төнген. Бірақ мал ақыры сол емес еді. Бас көтерер азаматы бар үйде бір-бір жылқы байланған. Жауға мінер жалғыз ат. Дәл осындай дәрежеге жетпегенімен, бұдан бұрын да талай таршылық туған. Алайда атын сойып жеген аламан ауыр жазаға тартылушы еді.
Ел аралап, халқының жағдайын аңдаған Ораз-Мұхамед сол жорық атты союға рұқсат жариялаған. Ал ат ұстамаған жетім-жесір, әрине, жалғыз сиырға ауыз салмақ. Ал сиыры жоқтар қайтпек? Көп ұзамай, шайнауға келер, тамақтан өтер нәрсенің бәрі тамсанып жер адал асқа айналды. Үрер ит, мияулар мысық қалмаған. Адам... Жарар!.. Тар заманда нелер сұмдық болмаған! Тарихи деректердің айтуынша, « в голодные годы вымерла треть царства » — ашаршылық жылдары патшалықтағы халықтың үштен бірі офат тапты. Цифрлар тіліне көшірсек, Русия аталатын ұлы елдегі тоғыз миллион халықтың үш миллионы! Ал Хан-Керменге түскен салмақ тіпті ауыр болса керек. Тоқсанның алпысы қалады. Ал үшеудің... екеуі ғана. Ораз-Мұхамед заман ақырға жетпей-ақ ойран болған елді көрді. Алты ай емес алты жылға созылған зұлмат қыс бітіп, өзгеше мейірлі көктем туғанда алды-артына қараса, бар-жоғын түгендесе, тұтас ауылдар жусап қалыпты. Әсіресе жарлы-жақыбай, бар тірлігі жерге ғана байланысты, малдан ада Сары аймақ. Қайткенде де жаз — жеңілдік әкелген.
Қалтақтап жүріп, ғайыптан тірі қалған жұрт су жағалап балық сүзіп, жар жағалап тышқан аулап, орман мен даланы кезіп, тамыр қазып, жеміс-жидек теріп ес жия бастаған. Бірақ өлім-жітім әлі де көп-ті. Ораз-Мұхамед шөбі мол, қары жұқа қыстан малы күйлі шыққан ірілі-уақты бай атаулы — ауылдас, рулас жұртқа сауын берсін деген арнайы жарлық шашты. Өз есебіндегі төрт жүздей құлынды бие мен жүзден астам бұзаулы сиырды елдің алды болып үлестірді. Жаз — шаруға да жайлы туыпты. Үш жыл ұдайына арқасы құрысып, терісі тарылған құдай қазадан қақас жұртқа кеселі жоғын әйгілей келгендей еді. Қолында тұқымы қалғандар сепкен аз ғана егін бітік шықты. Ал хан иелігіндегі ( яғни, бүкіл Русиядағы алпауыт атаулының да қолындағы ) егіс өнімі қоймаларды тағы да лықа толтырған. Кішкентай Хан-Кермен ғана емес, айналасы айшылық алып ел Русия да ауыр зардаптан оңалуға бет алғандай еді. Бұ дүниедегі қиямет машхарды басынан өткерген қауымға осы қоңторғай тіршіліктің өзінің әрбір күні бейіш көрінген. Ал бұл кезде Русияда, орталық уәлаяттарда бұқара жұрттың неше ықылым заманнан бері іште булыққан наразылығы ашық көтеріліске айналған.
Қожайынның құлдық қамытынан қашқан, ашаны найзаға айналдырған қара шаруалар, алпауыттың басыбайлы жасағынан жырылып шыққан, әскер ісіне машықты құтан холоптар үлкенді-кішілі топтарға бірікті. Орталық өкімет қарақшы, қашқын атаған мұндай топтардың біразы жекелеген жер иелерін жазаға тартты, олардың поместьелерін шауып, мал-мүлкін үлеске салды. Ал ала-құла қаруланса да, ұйым, тәртібі төмен болса да, өжеттігі жетерлік, тұтас әскер құрамасына айналған кейбір топтар өкімет әскерлерінің өзінен именуді қойды. Ақыры, осындай жасақтардың бірі тура Москваның түбінен шыққан. Шаһарда баяғы, ұмытыла бастаған Қырым шапқындары кезіндегідей қарбалас туды. Сырттағы көтеріліс қаупі өз алдына, ішкі, қаланың өзіндегі бұқара жұртқа сенім жоқ. Астана көшелеріне әскер толып кетті. Ақыры, арнайы шаралар тегіс қолданылған соң, өкіметке сенімді шеріктің бір бөлігі « разбой » — « қарақшыларға » қарсы ұрысқа аттанған. Алты қаруы сай патша жасағы бас воеводасынан айырылып, ауыр шығынға ұшырап, көтерілісшілерді әрең талқандады. Қолға түскендер тегіс өлім жазасына кесілді, ал бұқара жұрттың алғашқы ұйытқысы болған Хлопко Косолап ауыр азаптан соң, қалған қауымға ғибрат үшін дарға тартылды. Алайда бұқара жұрттың мың жылғы шыдам-төзімінің таусылған тұсы осы кез екен.
Әр жерден бүрк етіп, ошағында өшіріліп жатқанымен, от ұшқыны түспеген уәлаят қалмады. Елеусіз ғана өлкек соқса, қолына шала ұстаған біреу бой көрсетсе бітті — жарым дүниені жабатын өрт тұтануға тиіс-ті. XV тарау ТІРІЛГЕН АРУАҚ « Елестен қорқам... Қайта тірілген өлі аруақ!.. » Барыс патшаның өткір коңыр көздерінде түпсіз үрей бар еді. Беймәлім сырлы, құпия күш иесінен үріккен шарасыз қорқыныш. Шынында да, аруақ па? Жоқ, әрине. Немесе ғайыптан тірі қалған патшазаданың өзі... Қайсысы қауіпті? Жоқ, екі дай сөз, өзі ме, басқа ма деген күмән болуға тиіс емес. Дмитрий өлген. Ел-жұрт көрген. Патша өкілдері, бояр Василий Шуйский бастаған ақылды, парасатты адамдар анығына жеткен. Арулап көмген. Ендеше, аруақ атын жамылған сұм!.. Одан именер ештеңе жоқ деп ойлаған әуелде, еміс әңгіме, лақап хикая құлағына шалынған Ораз-Мұхамед. Ал ел жайына, іс мәніне қанық Барыс патша сол, қисынсыз өсек жаңа ғана бықси бастағанда қатты түршігіпті. Шұғыл шаралар қолданыпты. Сиыр жылы ( * 1601 жыл ) болуы керек, алғаш сыбыс шыққаны.
Әлде, Ораз-Мұхамед ақ патшаның айрықша мархаматын көрген 7108 жылдың ( * 1600 жыл ) өзі ме. Күлкілі кеп, парықсыз өтірік. Қалай тірі қалыпты? Царевич қарбаласта қашып құтылған ». Жолдан ауыстырып алып, орнына түрі ұқсас басқа бір баланы тәрбиелетіп қойған. Өлген — сол, Дмитрий — тірі. Бір жерде бой тасалап жүр!.. » Ел тірегі саналатын қасқа-жайсаңдардың құрығын ұзарту арқылы өз билігін нығайтуды ниет еткен, сарай бектеріне айрықша мейірлі, алпауыт атаулыға бүйрегі бұрыс болып келген ақ патша күрт өзгереді. Жаңа саясатқа көшеді. Әуелі, бас көтерер барлық боярлар мен князьдарды жинап алып, шарай көзіне: « Өсекті бықсытушы — сендерсің! » — деп қатты айтыпты. Ізінше, білікті бояр Романовтардың ордасын талқандайды, Русия тағынан дәмелі жуан әулеттің бас көтерер еркегін, оларға ағайын-тума князьдар тұқымын тегіс ту талақай етеді. Бірақ Бориске бақас боярлар аузынан тараған әңгіме бұл кезде халықтың құлағына жеткен еді. Жетпеген, арнайы таратылған. Көп ұзамай, өзгеше хабар ел ішін кеулеп кетеді. Екі адамның басы қосылса, әңгіме — ғайыптан тірі қалған Дмитрий турасында болады.
Қазір қабырғаға батып отырған қиындықтың бәрін бүгінгі патшадан көретін, болашактағы бар жақсылықты әлдебір әділ әміршіден күтетін қалың бұқара арман елесіне елтімей қайтпек. Тірі болып шықты! Царевич Дмитрий тірі екен! » — деп алақайласаы. Бірақ қайда сол Дмитрий — халық мүддесіне сай хүкім құрып, жалпы жұртты — бүкіл Русияны бақытқа жеткізетін болашақ ғадыл патша? Ешкім де білмейді. Пәлен уәлаятта жүрсе керек. Пәлен монастырьда… Пәлен қалада... Қасында! Тек әзірше, қолайлы күні туғанша бет пердесін ашпайды. Күту... күту керек! Жалған ( шын өзі болуы да ғажап емес ) Дмитрийдің мекен-тұрағын Бористің өкіметі білмейтін. Бірақ қашан, қайдан шығатынын күтіп отырмады. Ұстау керек! Көзін жою керек! Бірақ кім деп іздемексің? Царевич атын жамылған кісі деп пе? Онда көңілі күмәнді жұрттың өзі лақапқа сенбек! Барыс патша әлдекімді, белгісіз қылмыскерді іздеген. Әуелі, қатерлі басбұзар Свит корольдігіне немесе Литваға қашып кетпес үшін шекаралық бекеттер, ұрымтал жолдрдың бәрі жабылды. Содан соң жансыздар ел ішін тіміскілеуге кіріскен. Қаладан қалаға қатынау қиынға айналды. Жүргінші атаулы жаппай тінтілген, тексерілген. Есепке алынбаған, арғы-бергісі куәланбаған көлденең ешкім қалмады.
Бәрібір табылмаған. Мүмкін, Жалған Дмитрий — ет пен сүйектен жаралған адам емес, жел сөз, бос лақап қана шығар. Онда, лақапты көтеруші, өсекті өрбітуші, яғни, ақ патша Бориске, оның мархаматты билігіне наразы адамдар болғаны. Бір емес, көп болғаны. Ендеше, соларды... соларды табу керек, соларды жазаға тарту керек. Жазаның түрі көп, ал жауапқа тарту жолы біреу. Көрген, білген, естіген, сезген адам ақ патшаның өкілдеріне ақиқат шындықты жеткізеді. Ақысына... жоқ, адал бодандығына орай сый ретінде сол күнәқар пенденің жер-жайы, мал-мүлкі, қора-қопысын алады. Ақиқатқа жетудің ең оңай жолы осылай табылған еді. Көп ұзамай-ақ Бористің дәргейіндегі жұрттың жалақорлығы ақылға сыймас дәрежеге жетті. Базарда, көшеде, қонақта — барлық жерде саққұлақтар күшіне кірді.
Жылнамашы жазғандай, домалақ жалаға бой ұрғандар ішінде дін иелері де, мүрид сопылар да, бай да, жарлы да бар еді, тіпті әйелдер — күйеулерін, әке — баланы, бала — әкені көрсетті — « доносили и попы и дьяконы и чернецы и черницы и проскурницы, жены на мужьев, дети на отцов, отцы на детей доносили! » Бәрі де қара дегені қарғыс болып, тәңірінің көктен түсірген, жоқ, патша әкімшілігінің табан астынан тауып берген несібесін теріп жеп жатты. Қате... қате болмайтын. Жауап үстінде жасаған және жасамаған, ойға алған және алмаған, тіпті түсіне кірмеген барлық кінәсін мойындайды. Қашанда жалақордікі жөн — алда-жалда айтқан сөзі дәлелденбей қалса да оған ешкім зекімейді — ақ патшаға адал, өкіметке ниеті түзу. Нәтижесінде, әлденеге наразы немесе ештеңеде шаруасы жоқ біраз жұрт жерге тығылды. Оның есесіне нақты ниет — қайткенде де ақ патшаны құрту керек деген пиғылдағы адамдардың саны бұрынғыдан әлдеқайда көбейген. Патша өкіметіне — Борис Годуновқа адал адамдардың өзінің көңіліне қатер ұялады, пейіліне жарықшақ түсті. Ал ұдайымен үш жылға созылған жаппай ашаршылық жалпы жұрттың Борис патшаға деген сенімін біржола жойған.
Мономах бөркін басқа біреу киіп отырса, тәңірі тағала мұншама тарылмастай. Бұл кезде осы уақытқа дейін көзге көрінбеген аруақ, қолға түспеген елес — ет пен сүйектен жаратылған нақты адамға айналған еді. Қайта тірілген аруақ па, әлде ғайыптан аман қалған царевичтің өзі ме? Әлде, аруақ атын жамылған алдамшы ма? Алдамшы, жалғаншы дейді кейінгі тарих. Сонда кім? Баяғы қаһарлы патша кезінде Реч Посполитаға қоныс аударған орыс дворяндарының бірінің баласы екен. Жоқ, Қазанды алған атақты воевода, кейін әміршімен басы сыйыспай, шекарадан аса қашқан бояр Курбскийдің өзінің ұлы көрінеді. Тіпті де ол емес, қара халық ортасынан шыққан басбұзар казак. Казак емес, бұрын Романовтардың қанатының астында атқамінер атарман болған, кейін ерікті аузы, есер істері үшін құдай жолына түсірілген инок ( * сопы монах ) Юшка — Гришка — Григорий Отрепьев! Жоқ, Отрепьевтің болғаны да, қашқаны да рас, бірақ ол — жалған Дмитрийдің қызметіне кіріп, кейін пәленбай соғыста өлді. Яғни... Мейлі. Анығы — Реч Посполитада пайда болған бейтаныс — ғайыптан өлмей қалған, яки сиқырмен қайта тірілген патшазада емес, мүлде басқа адам.
Ол заманда атқа мінген кісілер де ақымақ емес-ті. Тым құрыса өзінің өткен өмірі, өзгеше тірлігі туралы хикаяны қисындастырып айтып бере алмаған беймәлім жанның бөтен адам — кім болса да царевич Дмитрийден басқа біреу екені анық аңдалды. Бірақ... мәртебелі пандарға бәрібір еді. Заңды мұрагер ме, басбұзар жалғаншы ма — айырмасы шамалы. Бойы ортаға жетер-жетпес, төртпақ, қолдары епетейсіз ұзын, кеңсірігі басыңқы, үлкен, жалпақ мұрынды, танауының түбінде шодырайған қызыл сүйелі бар, шот маңдай, дөңгелек бет, ақ сары шашты, жас мөлшері жиырмаға жаңа жеткен, аса өңсіз, үстінде жөні түзу киімі де жоқ, бірақ алғашқы қадамынан-ақ өзгеше талайы, ойға алған ісінен өлермен жанкештілігі танылған бейтаныс жігіт — Реч Посполитаның көктегі құдайдан тілеп таба алмай жүрген кісісі еді. Русия! Русия күшейіп барады! Қылтасын қию керек, ордасын ойрандау керек. Ақиқат өзі болар, жалғаншы бөтен болар — мұрагер патшазада аталып, ту көтерсе бітті — бүлікке тамызық, жанжалға ұйтқы. Әрине, қаңғыған әлдекімнің Русия патшаларының алтын тағын ала қоюы қиын, тіпті мүмкін емес, бірақ арғы бетке әреке әкелері, береке бұзары анық.
Жалаңаш-жалпы « патшазаданы » асыл киімге бөлейді, алтынды күймеге мінгізеді, гайдуктардан жасауыл сайлап, жаңаша құрмет көрсетеді. Тіпті қалыңдығына дейін әзірлеп қояды. Көп ұзамай-ақ жаңа мұрагердің төңірегіне арғы беттен зорлық көріп қашқан, ұрлық жасап, кісі өлтіріп пысқан, жер кезген жиһанкез, ел ақтаған жалдап, бергі жақтағы жолбасар қарақшы, жанжал қуған жарақшы, байлық іздеген баққұмар, жанына сая таппаған басбұзар — әр түрлі текті, әр түрлі кәсіпті, бірақ мақсат-ниеті ұқсас ала шабыр жұрт жинала бастайды. Қиынды-жиынды құрама топ күн озған сайын молая, қордалана береді. Көп ұзамай, жекелеген пандардың еріккен ермек, парықсыз қалжыңға ұқсас ойындары қарпымы мол, қалың өртке айналмағы, қолдарындағы жетім пионның ( * пешка ) бүкіл Русияны табанға түсірер корольге өту мүмкіндігі, ал әзірше, ежелгі жауға өлшеусіз салмақ артар, Реч Посполитаға әскери болмаса да, саяси үлкен ұтын әперер һетман ( * ферзь ) шыққаны туралы ұнасымды хабар сеймге, одан жоғарыдағы тақ иесіне жетеді. Король мен сейм артын күтіп, сабыр сақтай тұрады, бірақ марғасқа пандарға толық еркіндік береді. Русиядағы боярларға да бәрібір еді.
Жер астынан жік шыққан, орталарынан озып кеткен Борис Годуновты жығу керек! Заңды мұрагер туралы дабырамен, амалын тауып тақтан құлатса бітті. Ар жағы... қолда. Әлдебір жалдапқа берілер тақ жоқ. Өздері — Рюрик әулетінен, Гедимин әулетінен шыққан текті боярлардың бірі тәж киеді! Арғы бетте кімнің не керемет жасап жатқаны, бергі бетте нақты жөні белгісіз кейбір « игі-жақсылардың » ниет-пиғылы қандай екені — кешегі достарының бәрі жасырын жауға айналған, төңірегінде таянышы жоқ, сырқат дендеп, күнінің көбін тақта емес, төсекте өткізуге айналған Борис патшаға жетеді. Жүрегі шаншып, буыны қалтырап, әрең бас көтерген Борис бүлікке қарсы дайындықты өз қолына алады. Әскерге басшылыққа тәжірибелі, сенімді воеводаларды сайлайды. Сенімсіз воеводалардың өзіне салмақ артады. Боярлар кеңесіне, ел тұтқасын ұстаған « лутчие люди » — « таңдаулы адамдарға » қазір мәселе — патшалықта кім отыруында, бүгінгі династияның атақ-абыройында емесін, Русияның қауіпсіздігіне қатер төнуі, елдің ар-өжданы саудаға түсуі мүмкін екендігін, арғы беттегі шақпақ ұшқыны бергі бетке шашыраса жолындағыны тегіс жалмар өрт тұтанарын ұғындыруға тырысады.
Ал « таңдаулы адамдар » келешектен қауіптену, ертеңді ойлау орнына, Бористің бағы қайтқанын көріп, қағанағы жарылғанша қуанады. Опасыз Курбскийдің некесіз ұлы болсын, Чудь монастырінен қашқан құдайсыз Гришка Отрепьев болсын, тіпті, шайтанның жиені, албастының ашынасы болсын — бәрібір! Ал жоқшылық титығына жеткен, зорлық-зомбылық, мазақпен қорлық төзімін түгескен бұқара жұртқа бәрібір емес еді. Басыбайлы шаруаны бай иесіне біржола байлаған кім, ағаш қамытты темір бұғаумен алмастырған кім? Бұрын болмаған қайыршылық қайдан келді, бұрын естімеген жазаны кім ойлап тапты? Басқа түскен бар пәле — бұзылған боярлар мен азған ақ патшадан. Ендеше, бүгінгі патшамыз, оның тұқым-жұрағаты, бастас боярлары, жемтіктес дос-жарандары — тегіс жау. Жетеді осы да! Елге әділ әмірші керек! Жарлыны жетістіретін, кемді теңестіретін ақылды, дана, әділ патша! Не керек, құдайдың өзі қорғап, ғайыптан тірі қалса, Дмитрий — ескі тақтың заңды мұрагері Дмитрий Иванович болар еді сол әділ патша!.. Ақыры... Міне, алақай! Патшазада тірі, пәлен жерде жүр деген лақап емес, нақты хабар халықтың құлағына жетеді.
Жаңа патшадан тек қана жақсылық күтетін бұқара айқай шықса болды, аттандай көтерілуге шақ отырады. Ал мемлекеттің шет аймақтарында тұратын, әуел баста қара шаруадан шыққан, бірақ еркін өмірге, азат тіршілікке біржола бет бұрған, ақ патшаның алыстан еміс естілген дүмпуі, жіңішкеріп жеткен жарлығының өзін ауырлап жүрген жауынгер казактар қаруын сайлап, оқ-дәрісін қамдап, әділет, теңдік жолындағы ұлы жорыққа әзірлене бастайды. Төңірегіне жиналған жандайшаптар арқылы ел ішіндегі толқыныс турасында, жең ұшынан жалғасқан жаңа достары арқылы билікші қауымның көңіл күйі турасында нақты хабар алып отырған, ең бастысы — таққа жетсе, Русияның жарым жерін жауға сатпақ құпия шартқа келіскен, сөйтіп, бүкіл Реч Посполитаны арқаланған « царевич » қолайлы сәтті қалт жібермейді. Соңында, екі бас самұрықты қызыл байрақ астында екі-ақ мың әскер бар екен. Бұдан соңғы оқиғалар қазіргі заман адамының өзіне ертегі сияқты көрінеді. Сол заман адамы үшін де ертегі, аңыз іспетті. Алайда қисынсыздың бәрі құдай ісі саналса, ақылға сыйымсыздың бәрі — царевичтің ерекше туысына баланған.
Русияның екінші жақ шетіндегі Хан-Керменге кейде дүңкілдеп, құлақ жарардай жаңғырығып, кейде үзіліп-талып, күңгірт, емескі естіліп жатқан қарама-қайшы, қырық құбылған хабардың ақиқатынан — аңызын, өтірігінен — шынын айырып алудың өзі қиын еді. Анығы: аруақ атын жамылған антұрғанның қиынды-жиынды тобыры алдан шыққан азғана әскермен арадағы әуелгі қақтығыста-ақ ту-талақай болады. Қарақшының қасына арғы беттен ерген, оңай олжа іздеген жалдамалы жолнердің ( * поляк рыцарлары ) тірі қалғандары түгелдей дерлік кері қашады. Алайда арада ай өтпей, жалғаншының жасағы қарасыны мол, қатерлі күшке айналады: царевич Дмитрий туралы дақпырт құлағына тиген ерікті казак, қашқын стрелец, қалалық қара жұрт, қожасынан безген шаруа — ат салар, аяқ жетер жердегі көңілі қыжылды, қару ұстауға жарар еркек атаулы жекелеп те, тобымен де төрт тараптан бірдей ағылып келе бастаған. Қаңтардың ортасында, табандасқан ашық ұрыста патша әскері бұл жасақты да бордай тоздырады. Жасауылдарынан тегіс айырылған жалғаншының өзі тұтқынға түсе жаздап, әрең бас сауғалайды. Бірақ шекарадан аса қашпайды — бұл кезде Дон казактары жалғаншыға біржола бет бұрып, түстіктегі қалалардың көбі орталық өкіметке қарсы көтерілген еді.
Сырқат болса да, бүкіл патшалық өкіметті бір өзі ұстап тұрған Борис Годуновтың жүйке-жүрегі бұдан арыға шыдамапты: қар кеткенімен, ызғар кайтпаған, бұлтты, тұманды, лайсаң сәуірде Ораз-Мұхамедке асқар таудай көрінген ақ патша тұңғиық тылсымға омырыла құлады. Бұдан соңғы хабарлар нақты, деректі болатын. Бірақ ақылға сыймас шын ертегі жаңа шықты. Кеше ғана « Вор » деп жарияланған, « расстрига Юшка Отрепьев » аталған жанкешті жігіт расында да патшазада — Иван Грозныйдың кенже ұлы Дмитрий Иванович екен. Ақиқатын қаншама адам куәландырған.
Бұдан он төрт жыл бұрын патшазаданың өлген, өлмегенін емес, қалай және қайтіп өлгендігін тергеп, тексерген, царевич Дмитрий өз ажалынан, пышаққа түсіп, күре тамыры қиылып, жазатайымда офат тапты деген үкім шығарған, бақытсыз баланың қансыз, жансыз мүрдесін өз қолымен көміп қайтқан Шуйский — бояр Василий Шуйский құдай атымен ант беріп, алқа топтың алдына шығып, қаскүнем Борис Годуновтың бет пердесін әйгілеген, бүгінгі Дмитрийдің шын тарихын баяндаған: ақтажы боярдың арам ниеті іске аспапты, Угличте қазаға ұшыраған — басқа бала, қаншама заман бой тасалап жүріп, ер жеткен соң ата тағына қол созған шын царевич, заңды мұрагеріңіз — осы. Ақыры, қысас пен қастандық кезінде жалғызынан көз жазған, Угличтегі өзгеше оқиғадан соң монастырьға қамалған царица Мария өзінің ғайыптан оралған ұлымен Москваның қақ ортасында, қаншама мың халық алдында жылап табысады. Дмитрий Иванович салтанатпен аталарының алтын тағына отырды. Енді кімде күмән бар! Жоқ, бәрі де күмәнді екен. Күмәнді емес, анық. Дмитрий баяғыда өлген. Ал мынау... Гришка болар, басқа болар — бөтен адам деген сыбыр шықты. Сыбыр аяғы күбірге ауысты.
Сыбырды бастаған, күбірге дем берген санаулы кісінің бастысы — жаңа патша тұсында еселі сыбаға тимей, ебі артық, еңбегі молырақ « тексіз » біреулерден төмен калған Шуйский — бояр князь Василий Шуйский еді. Бұл кезде жаңа патша ойына келгенін істеп жатқан. Алтын Сарайда неше ықылымнан бері ел тұтқасын ұстап отырған білікті боярлардың ардақты ата-тегі адыра қалды — ежелгі рәсім бұзылған. Арғы жақта калған, дәстүрлі таңдаусыз табылған қалыңдығы — әлдебір шляхтичтің қызын алғызып, діні теріс қалпында ақ некеге отырды — алтын тәжге көлеңке түскен. Мұрагермен шекарадан бірге асқан, арттан жетіп қосылған, жаңа царицаға жасауыл болып келген жат жерлік азғана әскер Москваны, бүкіл Русияны өздері басып алғандай, тым еркін жүрді, ер-азаматқа зорлық-зомбылық, қыз-қатынға қиянат көбейді, қара бұқара мазаққа ұшырады — халықтың ар-өжданы аяққа басылған. Сыбыр мен күбір — ызалы дүбірге ұласқан.
Арада жыл өтпестен, қатал шешімге бекінген аз ғана топ таң бозында, асылық жеңген, өзін халықтың сүйікті ұлы сезінген, түні бойы тойлап, таң ата ғана көз ілген, артық жасауылсыз, қам-қайғысыз жатқан, кеше кім болса да, бүгін ақ патша ретінде билік жүргізуші бейбақтың алтынды хоромына басып кіреді. Жан сауғалауға, жалтарып, жаңа бір жал табуға мүмкіндік бермей, жанын үзіп жібереді. Кеше ғана асыл тәж киіп, алтын тақта отырған адамның Дмитрий Иванович емес, Жалғаншы — Самозванец екеніне жалпы жұрттың көзі жетуі үшін баяғыда, Угличте ажалға ұшыраған сорлы баланың шіріп, саудыраған сүйекке айналған мүрдесі көрден қазылып алынып, көп алдына тартылады. Василий Шуйский бастаған қаншама кісі шын царевичтің ақиқат өлгенін, мына сүйек — басқа емес, Дмитрийдікі екенін ант беріп куәландырады. Ал әлгі жалғаншы сұмның жазасын тартқанына, қайта тұрмастай болып жер қапқанына халықтың күмәні қалмас үшін әуелі мәйітін жалпы жұрттың көзбен көруіне жағдай жасалады, содан соң сүйегін ертеп, күлін ұнтақтап, аузы үңірейген үлкен зеңбірекке салып, тозаңына тозаңын қостырмай, қу далаға атып жібереді. Асығыс кеңестен соң ақ патшаның алтын тәжін Рюрик әулетінің ақсақалы Василий Шуйский киеді.
Хан-Кермен тақ таласынан сыртқары қалған. Борис патша Ораз-Мұхамед ханға жолдаған арнайы жарлығында « барлық бектер мен мырзалардың, қазақтар мен татарлардың » жорыққа сай тұруын ескертіп, вотяктар мен черемистер көтерілген дабыл шықса болды, үдере аттануға, бұзықтарды қырып-жойып, басшыларын қолға түсіруге, тек өз төңірегінде ғана емес, бүкіл Понизовьеде ( * Еңіс Өзен ағысы бойынша Москвадан төменгі өңір ) патшалық тәртіптің сақшысы болуға бұйырған. Өзінің теріс талайын бар сана, жүйке-тамырымен сезінген Ораз-Мұхамед сол күні қатты торығып еді. Мәскеу жасағы құрамында Жалғаншыға қарсы аттану әлдеқайда жеңіл көрінген. Құдай оңдағанда, басы асау « бұратаналар » бүлік шығарған жоқ. Көп ұзамай, кешегі Самозванец — « царь и великий князь, всеа Русии самодержец » болып шыға келді. Күмәні мол Ораз-Мұхамед қалыс қалуды, артын аңдауды мақұл көрген. Жаңа патша « Дмитрий Ивановичтің » таққа міну салтанаты кезінде « төсек тартып » жатып қалып еді. Патша сарайындағы мәртебеге таласқан абыр-сабырда айдаладағы « татар ханын » ешкім жоқтамаған сияқты. Көп ұзамай царь и великий князь Дмитрий Иванович ата дәстүрімен, Касимов патшалығының бодандығын өзіне бекітетіні туралы арнайы грамота жіберді.
Көрмей алған кеңшілік жалғыз Ораз-Мұхамедті ғана емес, қатер лебін сезінген көп жұрттың көңілін жайлаған. Ақ патшаның мәртебесіне арнайы дастарқан жасалды, хан мешітінен құтпа оқылды. Бар көрешек осымен біткен. Той-думан, мақтан мен махаббаттан қолы босамаған жас әмірші өз патшалығының әлденендей қалтарыс-қойнауында әлдебір « татарский царек » отырғанын ұмытып та кетсе керек. Ал Шуйский ұмытпаса керек-ті. Алайда Ораз-Мұхамедтің қаупі бекерге шықты. Оның да қолы тимей жатқан. Бедел жоқ. Билік аз. Жамырап, жан-жаққа тартқан жұрт... Қырық жыл тор құрып, неше түрлі қорлыққа көніп, алтын тәжге жаңа жеткенде, ел тағдыры тұрғай, өз тағдыры қыл үстінде тұрғанда, атам заманда аймаласып қауышудан бас тартқан әлдебір царевичпен есеп айырысуға мұрша бар ма. Тулап түсіп, бар татарын көтерсе... Онсыз да жарым патшалық бүлікке қосылды. Көп ұзамай, ресми жарлық алмасқан соң Ораз-Мұхамед те дәл қазіргі жағдайда өзінің жеке басына қауіп жоғын аңдады. Василий патшаның тұғыры шатқаяқ екені және мәлім. Тағы да қалыс қалуды ниет тұтқан. Бас сауғалау жолы емес. Күмәнді істеп бой тарту, жат үшін жандаспау. Қарауындағы халқы онсыз да титықтап отыр.
Бірақ теңіз түптен сілкінсе, айдынды қара кеменің өзін сықырлата шайқаған асау толқын, желкенсіз жалғыз қайықты қақпақыл атпай ма. Бар билігіне өзгеше бітімімен жеткен білгір Барыс патшаның басын жойған, жер астынан жік шығып, алтын тақты ата мұрасындай иеленген жанкешті Жалғаншының күлін көкке ұшырған, екі ортада жүрген қаншама жанды жалмап жұтқан — сол толқынның әлсіз лебі ғана. Жал толқын, қара дауыл алда еді. Одан жаңағы теңіз шегінде күн кешкен ешбір пенде сырт қалуы мүмкін емес-ті. Қанды қылыш айқасар қатерлі ұрысқа Ораз-Мұхамед те кірісуге тиіс. Амалсыз араласа ма, ар үшін айқаса ма, жеке бас қамы ма, жалпы жұрт жайы ма — қайткенде де аянбас, ақырғы соғыс. Сол жылы қыс ортасында күн Күркіреп еді. Жарты аспанды жалынға орап, құйрықты жұлдыз туған. Көкке баққан неше мың сан халық — тура дінді христиан да, хақ жолындағы мұсылман да тәубасын айтып, күндіз-түні ғибадат жасаған. Светопреставление — заман ақыр! Бірақ Адам-Ата ұрпағы қиямет-қайым қарсаңында да арпалысқан алысын тоқтатпайды екен. Көп ұзамай, еркін өмірін ұмытпаған черемистер көтерілді. Ізінше, ар-өжданы тапталған вотяктар бүлік шығарды. Бұл кезде бүкіл Русияда үлкен дүрбелең басталған.
Дмитрий тірі екен! Тірі! Бәрі өтірік, бәрі жала. Иван Грозныйдың бел баласы! Күні кеше ата тағын алған! Өлмеген! Сатқын боярлардың қастандық жасарын біліп, алдын ала бой тасалаған. Тірі! Енді әділет жолындағы күреске қайта кіріспек. Бәріне боярлар кінәлі. Аштық та, жоқшылық та, басыбайлы тұрмыс та. Ендеше, жойылсын алпауыт атаулы! Алдымен, түстік-батыс Русияны өрт алды. Мың сан адам тізеліктен қан кешіп, өліспей бітіспес күреске бел буды. Көтерілісшілердің ең үлкен тобы — балалық шағын басыбайлы тұрмыста, жас ғұмырын жат жерде, құлдықта өткерген қарапайым шаруа Иван Болотников бастаған қара құрым қалың қол жолына кесе-көлденең тұрған өкімет әскерлерін бірінен соң бірін талқандап, тура Москваға бет түзеген. Бүкіл Русия түнекке батты. Елі бір, тілі бір, діні бір — бар тілек-мүддесі де ортақ болуға тиіс орыс ұлы өзара жандасқан қилы заман туды. Кім патша үшін, кім өзі үшін, кім әділет, теңдік үшін — ажырату қиын еді. Ораз-Мұхамедтің анық ұққаны — ағайын жұрт жікке бөлінді. Тағы бір ұққаны — қалыс қала алмайды екен. Ақ патшадан шұғыл да қатал жарлық жеткен. Аттан!
Барлық бектер, мырзалар, қазақтар мен татарлар — бүкіл Касимов хандығының бас көтерер, қару ұстар азаматы царь и великий князь Василий Иванович всеа Русии — айдынды ақ патшаның туы астына топталсын! Жарты әлемді өрт алса, Хан-Керменді қара мұлғын тұман басыпты. Ораз-Мұхамед иманын айтып, қанды кісесін мойнына салды. Екінші бөлім БҰЛҒАҚ I тарау « ЖЫЛАН ОРДАСЫ ОЙРАНДАЛСЫН! » Қазақ даласында ата күшінен жаралып, ана сүтімен қаз басқан, Ібір-Сібірде жүйке-тамыры, жүрек лүпілі өзгеше арна тапқан. Орыс елінде аламан ойынмен атқа мінген, Хан-Керменде өмір мәнін, тіршілік заңын түйсінген, арыстан туса да, айға шаппай-ақ мертігіп, неше ықылым заман — бар ғүмыр — жиырма жыл бойы байлаусыз бұғауда, қабырғасыз қапаста күн кешіп, ызамен, құсамен өмірі өксіген, еңсесі жазылса да, көкірегінен зіл батпан қара тас кетпеген, көңілінен кірпі түк түйткіл арылмаған Ораз-Мұхамед — алтын тақты, дәулет, бақты Ораз-Мұхамед хан иманын айтып, қанды кісесін мойнына салды. Бір адам емес, бүкіл халықтың ары саудаға түссе ше?
Ораз-Мұхамед қаншама заманнан бері көкіректе бұлықсыса да сыртқа шығар жол таппаған, көңілде сайрап тұрса да қисынсыз, үмітсіз көрінген, тіпті азаматты аранға ғана жығар аусарлық, елге зиян есерлік санап келген күмәнді іске біржола шешінді. Кезеулі садақты кесе атар күн туыпты. Қас беренді қақырата бұзып, қара жүректі қақ айыра ма, әлде өз басы найзаға іліне ме — белгісіз. Қайткенде де тәуекел. Ер болып туды, ез болып қорғалар жөн жоқ. Аңдыспен өтті, арпалыспен өлмес жол жоқ. Әуел бастан ниеті бұзық, пейілі арам болған. Сібір шегіне ұлы Русияға теріс пиғылмен аяқ басқан. Қол жаулық царек Сейдяктың атын жамылып, жаңа аймақтағы жарым жұртты жырып алған. Тобольскіні қиратуға, Түменді шабуға дайындалған. Ақ патшаның мархаматты дәргейіне келген соң да басұрмандығын қоймаған. Астанаға қатер төнген алмағайып шақта әскер қызметінен бой тасалап, шалғай вотчиналарына кеткен. Қырымға немесе Хажы-Тарханға қашуды армандаған. Қазақ Ордасын Русияға жаулық ниетке итермелейтін хаттар жазған. Тәуекел ханның ұлұғ елшісі Құл-Мұхамед бектің оң қадамын теріске бұрған, жасырын жүздесіп, жалған ақпар беріп, әскери құпияларды жариялаған. Нәтижесінде Қазақ Ордасы ақ патшаға сырт берген.
Касимовта хан сайланған соң, ұлы Русияға жаулық жолына біржола бет қойған. Мұсылмандарды желіктірген. Ұлт араздығын қоздырған. Ақ патшаға қарсы үгіт жүргізген. Қырыммен астыртын байланыс жасауға тырысқан. Патша ағзамға қарасты әскердің ұрыс қабілетін азайту үшін, арнайы жарлықпен жорық аттарын сойғызған. Воеводаға қастандық жасаған. Шіркеуді таламақ болған... Айып тармағы көп. Бірінен-бірі ауыр. Бәрінің құяр арнасы ортақ. Ураз-Магмет Касимовский — ақ патшаның нан-тұзын ақтамаған, вор и изменник — мемлекеттік қылмыскер, сатқын. Мойындайсың. Патша жендеті амалын табады. Тәнің — тас, жүйкең — құрыш болса, арқаны айғыздаған таяқ, саныңа қыздырып басқан темір, табаныңа қағылған шеге, саусағыңды шабақтаған біз әсер етпесе — бар айыбыңды тап-тұп мойынға қояр куәлар бар. Ноқтаға ілінген соң, қайткенде да айыптысың.
Ауыр айыпқа орай тартар жаза да өзгеше — өлім; абыройлы ақ өлім емес, қорлықты, азапты өлім — аяқ, қолы кезекпе-кезек шабылып барып басы кесіледі, тесіле сөгілген қабырғадан темір ілгекке іліп, қара тіл етіп барып дарға тартады, көзін шығарып, қолын сындырып, суға батырады, тісін қағып, тілін суырып, көмейіне қорғасын құяды... Анадан туғаныңа, ауамен тыныстап, жер басып жүргеніңе қарғыс, осыншама азапты ажал жолын ойлап тапқан адам атаулыға лағынет айтасың. Немесе лағынет, қарғыс айтуға шамаң да келмейді, жүйке-жүйең, бітіс-болмысың кірпі қапқан жыландай бүктеле шиыршық атып, шырқыраған шыбын жанның дәрменсіз, әлжуаз тәннен тезірек құтылуын — түнекке батар, арты тозақ па, жұмақ па, не болса да тіршілікте істеген ісіңе лайық басқа бір күйге түсірер шақты — дем үзілер сәтті — шын өлімді ғана аңсайсың.
Ақ патшамен ежелден етене достығым бар, жесір келінін алған туыстығым бар — бірақ дәл бүгінгі, алмас тәжді бас қатерге түскен, алтын тұғырлы тақ шайқалып тұрған алмағайып заманда қолдан келер қайран аз, саған деген сенім жоқ, сатып кетер деген қауіп мол, сондықтан әскер бастап астанаға келісімен тұтқынға алынасың депті Петр — астыртын шапқыншы арқылы бар жағдайды хабарлаған князь Петр Урусов. Жарағы сай жауынгер жасаққа әскербасы болып бөтен емес, ақ патшаның адал құтаны, бұдан бұрын талай жорық жолында ерлігін танытқан князь Исиней Корамышев — Есеней бек Қарамышұлы тағайындалмақ. Ханнан қысас көрген, қаншама заман қуғында жүрген, енді ақ патшаға адал қызмет етпек үшін астанаға жеткен. Жалғыз жетпеген, жасауылы аз болса да, жаһаттас дос, ханның қате істеріне наразы, ақ патшаға адал, қысым көрген, кемшілік, таршылық көрген сейттер мен мырзалар атынан әкелген құлаш-құлаш хат, салмақты ғарызнамасы бар. Ойлары — ел қамы, ниеті — патша тілеуі. Сөздерінің түйіні — басқа хан, Русияда өсіп-өнген әулеттердің бірінен шыққан жаңа хан сұрауға тіреледі. Ілгішек те, сылтау да бар, ақ патшаның райы жаман деген. Дәл қазір басыңды жоймай тынбас деген.
Басқа жол бар көрінеді — бір емес, екі тарау жол. Асығыс сайланған ақ патшаның жағдайы қиын. Тәж кисе де беделі кем, абырой-атағы аз, сенімнен ада, ел ішіндегі, боярлар арасындағы наразылық күннен күнге қабарып барады. Бүгін тақта отырған мыктының ертең барынан айрылып, монастырьға кетуі әбден мүмкін. Тіпті өйтпеген күннің өзінде, саясат — жеке бас мүддесінен жоғары, жаны қысылса кешірім жариялауы да мүмкін. Сондықтан артын күт, аңысын аңда, мен де қарап жатпаспын, арты қайыр депті. Әйтпесе бар арманың сол еді, аласапыран шақ, аңдағанша ұзап кетесің, өзегінен безер, өзіңмен өтер бірер жүз жанкешті жігіт ерт те, еліңе бет түзе. Сәті туса өтерсің, ажал жетсе өлерсің, қайткенде де қара жерді ат жалынан соң құшасың депті. Және осы соңғы жолды артығырақ құптайтынын айтыпты. Көңілін қатер жайлағанымен, түршігіп қорыққан да жоқ, абдырап абалақтаған да жоқ. Қара қылды қақ жарған әділдік болмаса да, басыбайлы жұртты алдаусыратар демесін, тіршілік нәрін үзбес талғажау күтер еді. Екі жақ үшін тепе-тең шапағат болмаса да, әлсізді алқар мархамат күтер еді. Бекер екен.
Қоң етіңді ойып жеп отырып, қабақ шытқанына шамданады. Ар-өжданыңды аяққа тапап отырып, алақайлап айқайламағаныңа айыптайды. Ақ патша — аждаһа болса, алпауыт бояр — ордалы жылан екен. Жалмап жұтпай, буып бітпей тынбақ емес. Ендеше, жалынумен өткен өмір зая. Жандасқан өлім мың мәрте артық. Ар, намысың үшін, аламан азамат, асқаралы жұрт үшін. Өлім!.. Өлім ғана ма? Өмір! Өмір үшін! Бүгінің емес, ертеңің үшін. Қара қазан, сары бала, кейін келер ұрпақ үшін!.. Ораз-Мұхамед шұғыл жарлық шашып, елге сауын айтты. Беймезгіл шақ еді. Көгілжім көктем емес. Жасыл жаз емес. Жанын ат жалына түйген аламан жорық жолынан бұрылып, жылы ұяга қарай қамданатын коңыр күз де емес. Ер — от басына оралатын, әйел — қайратты құшақтан кең тыныс тауып, бала-шаға алмағайып сапардан қайтқан әке алдында еркін тыраңдайтын қараша.
Қарлы жаңбыр, мұзды суық сүйектен өтер, бірақ бүкіл ел маужырай бұйығып, бұқара жұрт биылғы жаз қасап қаза, қызыл қырғынсыз бейбіт өткеніне, мал шығынсыз жетіліп, егін бітік өскенге, алда қиындығы болса да қысасы жоқ қыс тұрғанға тәуба айтысар өліара. Соған орай хан жарлығы да қатаң әрі қаһарлы естілді. Қылыш ұстар қолы бар азамат тегіс атқа қонсын! Кесімді күні қалып әскер Хан-Керменнен, Ақ мешіт түбінен табылсын. Кежірге кешірім жоқ! Ұлы жорықтан бас тартқан жан — ұлыс жауы! Атта-а-ан жылан ордасын ойрандауға! Ақкөз өлермендік емес. Ақылсыз аусарлық та емес. Кесіп-пішілген, кеңеспен түйілген шешім. Бүкіл елдің, аламан азамат, бұқара жұрттың аужайынан туған серпіліс. Ақ патша әмірінен азғана бұрын арнайы хат келген. Барша бұқараның — христиан мен мұсылманның, Касимовтың, Қазанның, бүкіл Понизовьенің жауы — Мәскеуде отырған, алтын буына елтіп, кісі қанына семірген боярлар! Көзі жойылуға тиіс ортақ дұшпан — сол боярлар көтерген, бүкіл Жердің ( * Россияның барлық қалаларынан сайланатын өкіл ) келісімінсіз өкіметті басып алған шубник — Василий Шуйский! Шаруалар мәңгі құлдықта қалмақ. Бүкіл елге өзгеше ауыртпалық түспек.
Бұл — басы ғана. Көне берсек — көрер құқай алда. Ендеше, қару асын, қас жауыңа қарсы аттан! Алпауыт атаулыны жазаға тарт! Басын ал, барын иелен. Бірге бол бізбен. Дұшпанның жаласынан тірі қалған, ата тағын қайтару жолындағы әділ күреске кіріскен царь и великий князь Дмитрей Иванович всеа Русии — бәрімізді теңдікке, бақытқа жеткізетін абзал әміршінің туы түбіне топтал! Хат астына қол қойған — « большой воевода Иван Исаевич Болотников ». Балауызға басылған бедерлі мөрі болмаса да, діттеген жерден шықты. Бірақ көңілде түйткіл көп. Күмәнді сауал, түсініксіз тетік бар. Қазақ « Төбесіз — жер, төресіз — ел болмас » — деуші еді. Тізгінді берік ұстайтын ие шықпаса, іргелі жұрттың өзі азып-тозып кетпек. Русия да патшасыз тұра алмайды. Бар кілтипан — сол патшаның жалпы бұқараға мейірлі, жалпақ жұртқа ортақ, бар тайпаға тең — айбынды ғана емес, абзал ақылды ғана емес, әділетті болуында. Көлденеңге көз алартпай, бодан жұртын жетімсіретпей ұстар ғаділ хакім — есімі жұрт аузында жүрген Дмитрий екен дейік. Жолы жаңа.
Лепесі өзгеше: Озбыр, обыр боярларға қарсы әділет туын көтермек... Азған, тозған заман, шатысқан, бытысқан дүние. Бәрі күңгірт, бәрі күмән. Әуелгі түйткіл: мына соңғы Дмитрий Иванович алғашқы Дмитрий Иванович пе, әлде сол жанкештінің атақ-абыройын жамылған басқа бір өлермен бе? Сол екен дейік. Онда, сол, кеше ғана тақта отырған Дмитрий Иванович — баяғы бала князь Дмитрий Угличский ме, әлде шын Гришка Богданович ( Андреевич, әйтеуір біреуович ) па? Өлген кім, тірілген кім, көмілген кім, көтерілген кім? Ойлай берсең, өзіңнің тірлігіңе, барлығыңа күмәндана бастайсың. Әуелде артын бағып, бой тартуы да содан еді. Орыс ағайындар өзі шешсін деген. Кейін де қалыс қалмақ ниетке бекіп еді. Ін түбіндегі байғыз болу талайына жазылмапты. Бұл кезде кімнің кім екені де мәнсіз көрінген. Жын-жыбырдан жаралсын, сайтан-сапалақтан шықсын — « боярский царек, шубник » Василий Шуйскийден зұлым болмақ емес. Василиймен талай жүздескен, оның ниет-пиғылын, астар-қатпарын таныған Ораз-Мұхамед емес, көрмесе де көңілімен ұққан, ісінен кейпін аңдаған қара бұқара — басқа бұқара емес, орыс бұқарасы түйген түйін.
Халық аузында ұранға айналып кеткен бұл мәтелді ежелгі таныстар Воркадин мен Доможиров та айтыпты. Воркадин — соңғы екі-үш ықылым бойы талау, топауға ғана ұшырап келе жатқан іргелес жұрт мордваның халық таныған ағасы, бас көтерер азаматы еді; талай кездескен, тізе қоспаса да түсініскен жан. Ал шын ба, жалған ба, әйтеуір аз да болса ақиқат билік құрған Дмитрий патша тұсында тасы өрге домалаған, соған орай Шуйскийдің кезінде сыртынан жазаға кесілген Доможиров Қазан мен аралықтағы мешер, мордва, орыс аралас Арзамас шаһарында воевода болатын. Замана ағымы табыстырған екі ноян жай ғана жауап хат, шалағай сәлем жолдамаған, әр таптан құралған арнайы елші жіберген. Бүкіл Русия көтерілді депті. Түстік-батыс — Литовск, Заоцк, Украина, Севера, Поле аймақтарының барлық қалалары — ұзын саны елуден астам шаһар көтерілісшілер қолында. Рязань аймағы атқа мінді. Хажы-Тархан мен Ноғай Ордасы патша билігінен бас тартты. Енді бүкіл Понизовье толқып отыр. Тас түйін болып ту көтермек. Дін айырымын, тіл алалығын ұмытып, орыс, татар, мордва, черемис демей, ынтымақпен түп көтеріле аттанар шақ — осы!
Боярлардың қастандығымен тақтан тайған әділ патшамыз Дмитрей Иванович өзінің еншілі орнын алса, жалпы жұрт бақытқа жетпек. Бай, кедей деп бөлу, тегі, түсі деп алалау болмақ емес. Қазір немесе ешқашан! Жалғыз Арзамас емес, Қадом, Шат, Құрмыш, Алатір өңірінің ойы да осы. Және Хан-Керменмен іргелес аймақтардың халқы құрғақ сөзден нақты іске көшкені танылған. Басты қалаларда әскер жасақтары құралып жатыр. Тек үлкен воевода — бас әскербасы ғана жоқ. Бауырлас ағайындар кеңесе келе Ораз-Мұхамедке тоқтапты. Елшілер салмақ арта, міндет жүктей сөйлеген, ғаділ патша үндеуін саған жолдапты, басшы өзің бол дескен. Беделі зор, тәжірибесі мол, мәртебесі биік. Әрі құрама жасаққа, нешеме тайпаға ортақ талайы бар. Әуелде « бұратана басурмандарымен » жеке шаппақ болған Ораз-Мұхамед ойланбай келісті. Сол сәтінде-ақ өкім танытқан. Көтерілісшілер бас қосар жиым нүкте — Хан-Кермен қаласы деп белгіленді. Әскер топталып бітер кесімді күн тағайындалды. Әр қала, әр аймаққа арнайы тапсырмалар жүктелді.
Ақ патшаға, алпауыт боярларға қарсы жаз ортасынан бері қан кеше күресіп жатқан, қазір Коломна түбінде тұрған бас ордамен нақты тілдесу үшін азғана жасауылмен әр тайпадан кұралған елшілер тобын жіберді. Бірақ күмәнді түйін шешілген — артын күтпей, аттанысқа әзірленді. Ең үлкен дайындық Хан-Керменнің өзінен басталып еді. Күш қолданармын, қан төгіс болар, қайткенде де бұра тартуға жол қалдырмайын деген. Тыныштық күнде дүр, қиқаласқан тартыста мығым Касимов воеводасы — ақ патшаның адал ұлы Федор Чулков жан алқымға тақағанда жалтақ, тіздескен егесте еңкіш болып шықты. Бас қолбасы Ураз-Магмет Анданович Касимовскийдің алдында зыр қаққан. Мылтықшы, топшы азғана әскер хан дәргейіне келтірілді. Пушкарская слободадағы қару-жарақ қоймасының темір қақпағы көтерілді. Құйылғаннан бері қолдану таппаған, майы құрғап, сыртын тот шала бастаған он шақты жезайыр зеңбірек сыртқа шығарылды. Пешіл саны төрт жүздей ғана екен, Ораз-Мұхамед азырқанбады — оқ-дәрінің молдығына тәуба айтқан. Басыбайлы бұратаналардың от қару ұстауына қатаң тыйым салынғанымен, аламандардың көбі жарақты екенін, мылтық атаулыны тығып ұстайтынын Ораз-Мұхамед жақсы білетін.
Және ешкімнен тартып та, сатып та ала алмайтын жаман самопал емес, алғы лекте шауып, қан кешкен жорықтарда түскен олжа — сібіттің білтелі, немістің тегіршік шақпақты мушкеттері. Қасымлы ноғай-қазақ от қарудың құпиясына канық еді. Жаңаша жарлық шашылған соң, жасырын жарақ қалмады. Ораз-Мұхамедтің әскері бір-ақ күнде жарым-жартылай болса да қатерлі қарумен құралданған жаңа шерікке айналды. Көп ұзамай, Цна, Мокша, Теша бойынан жиналған, Шат, Қадом, Арзамас қалаларына тоғысқан мешер, мордва, орыс аралас үлкенді-кішілі жасақтардың алғы легі Хан-Керменге төгіле бастады. Осы кезде Коломнаға жіберілген елшілер де оралды. Москва түбінен қайтыпты. Көтерілісшілердің әскері тоқсан мың. Әр тараптан құйылып жатқан қолда қисап жоқ. Күн сайын ұрыс. Ұрыс сайын жеңіс. Бар тосқауыл — тас қамал, биік қорған. Әйтпесе ақ патшаның жаны шырқырап-ақ тұр. Ізінше, ақ патшаның шабарманы да жеткен. Патша жасағы « безер холоп, вор Ивашка Болотниковтың » бүлікшілерін әлденеше мәрте ойсырата жеңген. Жазда Кромы түбінде талқандаған. Күзде Угра бойында ойрандаған. Енді қыс көзі қырауда Москва түбінде түтелеп жатыр. Бүлікшілер тоз-тоз болып бітті. Тек біржола жою ғана қалды.
Ол үшін Смоленскіден, Ржевтан, Новгородтан жаңа қосындар келе жатыр. Енді Касимовский царь Ураз-Магмет Анданович те асығуға тиіс. Патша ағзам мархаматқа бөлемек. Халқына қаншама кеңшілік жасамақ. Хан өз орнын алсын. Олжадан құр қалмасын. Вор Ивашка Болотников онсыз да талқандалмақ; десе де Ураз-Магмет Касимовский өзінің ақ патшаға адалдығын танытуы қажет. Өз тобын тапсын. Тез аттансын! Ораз-Мұхамед патша жаушысына өзінің аттанысқа әзірлігін мәлімдеді, тезінен аттанбағын тағы айтты. Қай топқа барып қосылатынын да жасырмаған. Көтерілісшілер туының астынан табылады. Ақ патшаға қарсы қылыш сілтейді! Ураз-Магмет Касимовский таңдаған жалғыз жол, жеңісті жол — осы! Айтқанындай, арада апта өтпей, ұзын саны он мыңнан астам құрама қол ақ патша мен боярлар ордасын бетке алды. Айдан да биік алтын тәжге қарсы қылыш көтерген, атадан арыстан туған Ораз-Мұхамед ақыр түбі мерт табам деп ойлаған жоқ. Оң талабы теріс бұрылар деп те пайымдамаған. Дәл осы сәтте жарым Русияны жайлаған шаруалар көтерілісіне араласқанын, қураған қамыска жел өтінен от койғанын, көтерілістің шығыс өңірдегі көсемдерінің біріне айналғанын білмепті. Бірақ не үшін, кім үшін аттанарын, бәйгеге басын неге тіккенін кәміл түйсінген.
Ар-өжданы тапталған, ашынған қауымның бұл жолғы қимылы соны сыпат, өзгеше бағыт алып еді. II тарау СҮРГІН Сол жылы қар айрықша қалың түсіп еді. Қисапсыз төгілген қан жалпақ жер бетін тегіс қызыл түске боямасын дегендей. Тыңнан тартқан ат омбыламайды. Ойыққа түскендей шым батады. Құлағы әрең көрініп, ышқына орғиды. Тегіс жолдың өзі кеуде тірер оппаға айналған. Ат бауырына сары мұз қатты. Қар қалыңда қыс жұмсақ болушы еді. Жоқ. Аспан тұлданған сайын жер де шытынай түсті. Үп еткен леп жоқ. Үскірік боран жоқ. Қапалақ қар — қақаған аяз. Қарая домбыққан бет, қырау қонған қабақ, сүңгі қатқан мұрт — аламан атаулыға тіршіліктен түңілген жанкешті кейіп бергендей. Тура тартып Рязаньға жеткеннен соң Ораз-Мұхамед оқыс шешімге келген. Аталарының әдетімен, өзен арнасына түсті. Қар басқан қалың мұз — қасқа жол. Бағытың анық, жүрісің ұтымды. Екі қаптал — дөңес жар, қалың тоғай, көлденең көз шалмас қалқа ғана емес, өлермен жау тұтқиылдан тимес табиғи қорған. Кезекпе-кезек алмасып отыратын, тыңнан тартып қар бұзушы алғы топқа ғана ауыр. Жиі ауысады.
Бірақ ру, тайпа жігі, яғни жеке құрамалар шегі тарқамады. Лек-легімен шұбатыла созылған, өзен еріне қарай еміне жылжыған қалың әскер жоғарыдан түскен жарлықпен амалсыз атқа мінген қай жорықтағыдан болса да жинақы әрі ширақ. Көңіл де басқаша тәрізді. Қатер алдындағы қайрат кекті серпінмен ұштасқан. Күндіз қар кешіп, түнде мұз жастанған, аз күнгі жол азабы көп қажытқан әскер қайткенде де нысаналы жерге тезірек жетуге, бой жылытар, қан қыздырар, бәрі болмаса да, көбі болмаса да, бірталайы үшін қазамен тынар айқаска асықты. Алайда Коломнадан өтіп, қара жолға шыққан соң, ара қонбастан естілген хабар Ораз-Мұхамедті анық дағдартқан. Жайсыз хабар, жаман хабар. Бірақ екіұшты, дүмбілез хабар. Ақ патшаға Смоленск, Ржев, Ярославль қалаларынан тың әскер — көп әскер келіп қосылыпты. Ал Болотников әскеріндегі алпауыттар бастаған, — әлде отыз мың, әлде он-он бес мың, — үлкен жасақ сатқындық жасаған. Осыдан бірер күн бұрын өткен қан төгіс ұрыста көтерілісшілер қирай жеңіліпті. Жиырма мың адамы өлген. Тағы неше мыңы қоршауға түскен. Қалған азғана бөлігі жан сауғалап, әлде Калугаға, әлде Тулаға қашқан.
Жоқ, әуелде көтерілісшілер көп шығынға ұшыраған екен, артынан казактардың жаңа тобы келіп жеткен соң ес жиыпты. Қашқан — патша жасағы. Бірақ жеңіс жоқ. Екі жақ текетіреспен тұр. Немен тынса да, үлкен айқастың болғаны анық еді. Патша жасағы қирамағаны, боярлар байтағы орнында тұрғаны және аңғарылған. Қайтпек керек? Ораз-Мұхамед әскербасыларын жинап, асығыс кеңес шақырды. Сөзді, аңдап жүрумен, артын бағумен қартайған қыпшақ Төбей бек бастаған. Мәскеуде кім отырса, ел иесі сол. Орыс ағайындардың өзара қырқысында не қызығымыз бар? Атыссын, шабыссын, өліссін, бітіссін. Василий Иванович па, Дмитрей Иванович па, басқа біреу ме, әйтеуір, бір Иванович алтын тағына барып мінсін. Тақсыр деп мойындаймыз, тарту-таралғымызбен дәргейіне барамыз. Артын күтейік. Ал қазір келген ізбен кері кайтқан абзал. Қадырғали тұғырдан тайғалы төртоғұлдың тізгінін біржола қолына алған, осының алдында ғана Мәскеу түбіне, Коломенск бекінісіне елші ретінде барып қайтқан тама Нұрұзақ ашына сөйлеген. Несіне жарақ асынып, сары аязда сандалдық. Дабыл қағылмай, дабыралай қашсақ бізді кім сыйламақ. Үлкен воевода Болотников жеңсін, жеңілсін — бүкіл Русия көтерілгені анық.
Шайқалған тақта дәл бүгін кім отырса да, ертеңгі күн — елді емген, жерді езген алпауытқа қара тұман әкелмек. Өлсек — шәйітпіз, шешіндік — тайынбайық деген. Төбей, сенің сөзің қисынды деген маңғыт Саманай батыр. Бір бүктемің жазылмай-ақ кетті-ау, осы ақылыңды кеше, Хан-Керменде неге айтпадың. Енді, ар сыналар шақта көлденең тартқаның — аңғалдық па, аярлық па. Бірақ хан иемнің ойы қарыс сүйем артық. Шешіп, кесіп қойған шығар. Қалай сілтесе, солай шабынам. Менде сөз жоқ, қимыл ғана бар деген. Әуелгі межеден әлдеқайда аз, ұзын саны екі мыңдай, бояр ұлдары мен атты стрелецтерден құралған орыс жасағының воеводасы Федор Чулков еді. Хан-Керменде дүрбелең басталған шақта Еділ бойында көтерілістің жаңа ошағы тұтанған. Черемис, вотяк, чуваш, татар, орыс болып түп көтеріле сілкінген де, кеудеге тірелген темір өкшедей, бүкіл өңірді жаныштай тапап отырған патша қамалдарын талқандауға кіріскен. Өлкедегі ең үлкен әрі бай шаһар, берік қорғанды Нижний Новгород қоршауға алынды. Понизовьедегі көтеріліс ұраншылары Воркадин мен Доможиров та Хан-Керменге келе алмады. Арзамаста бас қосқан орыс, мордва жасақтарын бастап, солай қарай аттанған.
Бұдан соң Ораз-Мұхамедтің дәргейіндегі андыз әскер бегі осы Федор Чулков болып қалды. Сын үстінде сыр бермеген. Бұл жолы да су жұқтырмады. Бас воеводаның жарлығына жығылам деген. Кецесшілер келелі пікір күткен арғын Шәш бек те кесімді сөзін айтпады. Алға ертауыл жасақ жіберейік, жаудың аңысын аңдап, достың анығын білейік. Содан соң ат басын қайда бұру өз қолымызда деген. Қалай да болса айқасқа әзір, бірақ саяқ қалып, аранға түсуден қауіптенген Ораз-Мұхамед те соны қостады. Әйтсе де ертауыл шығармаған. Бес-оннан ғана, топ-тобымен оңға, солға, ілгеріге шалғыншы аттандырды. Қара үзбеуді, әр сағат сайын хабаргер жіберіп отыруды тапсырған. Қазіргі сәтте ең бастысы — іс мәнісін, ұрыс нәтижесін айқындау еді. Үш тарабын бірдей жіті бақылауға алған қалың әскер өткен аптада ғана көтерілісшілердің бас байрағы тігілген Коломенск тарабына қарай баяу жылжып келеді. Көп ұзамай-ақ, болған істі көз көре бастады. Егжей-тегжейін емес, ақырғы нәтижесін. Ақ қар беті қара құмалақтай ретсіз шашылған өліктен көрінбейді. Табандасқан шайқас емес, босқын тапқан, қуа қырған қасап ізі танылады.
Ала-құла жадау киімді — шандыма шабата, кенеп кебенек, киіз бөрік — қару алып соғысқа емес, айыр, шалғы алып пішенге шыққан кейіпті қара құрым өліктің көбінің жатыс ыңғайы соны мегзеген. Өңшең сұрғылт, қоңырқай мүрде арасында, қан жентектелген қасат қар үстінде әр тұста бірді-екілі стрелецтер де жығылыпты — қып-қызыл шапандары көз тарта құбылады. Мұздаса да, мұз болып қатпаған көп өлік ішінде жаны кеудеде шырқыраған бірде-бір жаралы көрінбеді. Ал майданның орта тұсындағы өліктердің жатысы қолдан қойғандай. Бірі — ілгері, бірі — кейін, бірі — бүйірге, бірақ бәрі бір қатарға құлаған. Бәрінің де төбесі ойылған. Айтпаса да түсінікті. Жаралы жоқ. Тұтқын да жоқ. Қолға түскен, қаз тұруға жарайтын « вор » атаулы қатар-қатар сапқа қойылған. Содан соң кәнігі жендет қатқыл шоқпар сілтеп, миын бырқыратып құлата берген. Шашқа білтелене қатқан, бетті айғыздай тарамдаған қызыл қан, ауыздан салбырай шығып, қырауыта қатқан қара тіл — сенің де көрер күнің осы деп тұрғандай. Жер шолып, із сыңайын аңдағанда, бұл — қалың қол емес, келесінен жырылған жеке жасақ киген кеп екені байқалды.
Және кеше емес, бүгін, осыдан бірер сағат қана бұрын қырылған. Ендеше, жау алыс емес. Өз өліктерін жинап үлгермеуі содан. Таяу төңіректе басқа бір қосынмен қырқысып жатуы да мүмкін. Солай болды. Терістік батысқа кеткен шалғыншылар аттарын танаурата шауып, тобымен қайтқан. Алда — әлдебір қорғанды қамалда қырғын ұрыс болып жатыр. Киім сұлбасына қарағанда, сырттан шабуылдаушы — патша әскері. Қасап алаңында еріксіз аялдаған аламандар қанжығаларына бөктерген сауыт-саймандарын киісіп, асығыс атқа қонған. Көп ұзамай-ақ үздіксіз атылған мылтық даусы естілді. Ара-тұра шатынай жарылған жезайыр үні шығады. Сүт пісірімнен соң жау қарасы да танылған. Қорғанды қамал емес, мұнарасы ақ терек бойындай ғана ағаш шіркеулі шағын село. Бірақ бекініске айналдырылған сияқты. Сыртқы шабуылшы мен ішкі қорғаныс шегі айқын танылады. Ораз-Мұхамед бұдан ары бөгелмеді. Алтын жағалы бектер сауыт сыртынан киген бұлғын ішігін сыпырып тастап, қылышын көкке білей ұран салған. Ышқына қиқулаған қалың әскер лықси толқып, ат басын босатты. Кей тұста тапалған, кей тұста қары сойылған дөңесті алаңқай әп-сәтте айқай-сүрен астында еміне, орғи шапқан мың сан адамнан көрінбей кетті.
Ұрысқа асығып, қос қапталдай, тыңнан тартқан қаншама аламан жарға соғылған сеңдей, қарлы бөгесінге тіреліп, омбылап қалып еді. Бірақ бекініске құйылған алғашқы лектің өзі-ақ қызыл қан жамылған стрелецтер қатарын дауыл күнгі толқындай көмген. Ұрыс ұзаққа созылмады. Патша жасағының саны әлдеқайда аз еді. Әрі шабуыл күтпеген. Селоны сығымдаған шеңбері әлденеше жерден үзіліп, шылпара болды. Ораз-Мұхамед әскерінің соңғы легі ұрысқа кірісер-кіріспестен дүркірей қашқан. Бұл кезде қорғаныста отырған ағайындар да күш алып, атқа қоныпты. Қашқан жауда қауқар жоқ. Босқанға бала да батыр. Қозы көш жер өліктен көрінбей кетті. Қан тілегін қайқы қылыш қайратты қолда қамшыдай ойнады. Бас бауырдай тілінген. Кеуде көн торсықтай сөгілген. Бұрын да талай майданға түскен, түтеген мылтыққа, күркіреген зеңбірекке қарсы ұмтылған, жақ айыра шапқан, омыртқа үзе осқан, ұрыс — машықты кәсібіне айналған Ораз-Мұхамед кісі өлтіруге осыншама құнығам деп әсте ойламаған. Әуелде араласпай артта қалған. Сырттан бақыламак, табандасар күн туса, басқаша бағыт сілтемек. Опыр-топырда дегбірінен оңай айырылыпты. Жау шебі сөгілер-сөгілместе өзі де кірісіп кетті. Жауырынының көптен қысқан құрысы жазылып, қолының қаншама заманнан бергі қыжыры қанып, қапысыз сілтеді.
Көлденең келгенді қиғаштай тартты. Тура келгенді толғай ұрды. Оң, солын бірдей қырқа шапты. Танауынан бу атқылаған қара қасқа тұлпар иесі көзеген тірі жанды құтқармайды. Қара касқа тажал сияқты. Қара қасқа тажал үстіндегі арыстан кеуде, арыс иық, қалың қабақ, қиғаш мұртты, еміне шауып, есе сілтеген аламан — бір кездегі бала сұлтан да, кейінгі сұсты әскербасы да, кешегі салиқалы әмірші де емес, жаннан безген, қанға құмартқан жаһаннам жендеті тәрізді. Жағалай қашқан жау тегіс қырылып бітсе, орман отауға кірісердей. Өндіршектен оқ тигенше, оңқасынан жығылып, ат бауырына түскенше тоқтамастай. Тоқтамас та еді. Төтеден қосылған Нұрұзақ шылбырына жармасты. Ораз-Мұхамед сонда ғана есін жиып, іс мәнін парықтады. Артта — айқай, алда — топыр. Жау аз, жайдақ ат көп. Иесі ауып, жүгі жеңілейген жануарлар шұрқырай шауып барады. Кісі сүйретіп, бауырына ері түсіп, тепкілене үріккені қаншама. Жеңіс. Толық жеңіс. Нұрұзақ сол сәтінде-ақ күреңіте дымданған қылышын көкке білей, ащы дауыспен ышқына айқайлады. Қайт кейін! Қайт. Білегіне орай ұстаған хан шылбырын лақтыра тастап, тұра шапты.
Ойқастай жол кесіп, жұртты тоқтата бастады. Әп-сәтте таяу төңіректегі кіжінген « ұрр-рах! » — қатерлі « қайт-қайтпен » алмасқан. Жер ыңғайы бейтаныс, жау қарасы беймәлім. Тұтқиылдан жаңа бір жасаққа ұшырау қаупі бар. Көп ұзамай, керней тартылған соң әскердің арты іркіліп, алды кері қайырылған. Көз көрім төңірек — қар құшқан қызыл шапан. Теңкие жер соққан бірлі-жарым жаралы ат болмаса, түсі бөлек қарасын көрінбейді. Тек әуелгі тоғысқан түс — шеп түбінде ғана шығын шығыпты. Онда да көп емес. Алғашқы ұрыста шетінеген аламан саны елу-алпыстан аспайды. Қазаға ұшыраған жау әлденеше есе артық. Мың жарым, екі мың. Бәлки, одан да көп. Ал казактар, — патша әскері қоршалай сығымдап жатқан — казактар болып шықты, — өздерінің қолдан жасалған шебі — үстіне шөп артылған жүздеген шананы тіркестіре жалғап, су құйып қатырған мұз қорған ішінде тең жарымынан айырылыпты. Мұз қамал жеңіл зеңбірек тобынан әлденеше жерден омырылған екен. Енді бірер сағатта қалғаны да харап болары танылды. Көзі мұздай. Ширатпа жирен мұрт, қушық шеке, ешкі бас. Жағына пышақ жанығандай арық. Тұла бойы тегіс тарамыс сияқты.
Ораз-Мұхамед бажайлай қарағанға сөз мағынасын ұқпады деп ойласа керек: — Қолға тірідей түскен атаманға лайық айрықша қүұметпен артымнан қазық қағар еді, — деген. Енді өкінер ештеңе жоқ, іш пыспайды, татардың ханымен қатар отыратын болдым. Өз сөзін татар ханы қалай қабылдарында шаруа жоқ, түсі бөлек көп аламаннан жырылып, қайта құрала бастаған казактарына бұрылған. Ораз-Мұхамед тыю айтпады. Тыңдамас та еді. Бұл соғыста жаралы жоқ. Мана көзімен көрді. Тұтқын да жоқ. Оны да көрді. Қолға түскен, қалбалақтай дірілдеген стрелецтер мұз қабырғаға қатарластыра тізілді. Содан соң кейде қабатымен, кейде жекелеп, түгел қылышқа шалынған. Атаман өзінде барды тегіс шығасы қылған соң, Ораз-Мұхамедке қолқа салып еді. Аламандар қолына да жүзден астам жәсір түскен. Соларды сұрайды. Ораз-Мұхамед бас шайқады. Йәсір базар алыс. Екі стрелец — бір алаша ( * ат ). Қанына неге құмартасың? Ораз-Мұхамед жұмсармаған соң, ноғайшадан безді. Бірақ ниетінен қайтпаған екен. Сен жеңсең — сенікі. Мен жеңсем — менікі. Қандарың қосылмайды. Маған бер! Қосып алам.
Бұзып өтем мына, — атамен терістік батысқа қолын жайқады, — кезіп жүрген князь әскерін. Саламыз ойранды. Бас воеводаға барып қосыламыз. Ораз-Мұхамед қияс әңгімені жерде қалдырып, өзіне қажет хабар — бас воевода жөнін сұрап еді. Атаман әлде патшаны, әлде құдайды, әлде сол бас воеводаның өзін сықпырта балағаттап алды. Сен келмегенде ендігі... — Азапты ажалдан арашалаған жақсылықты жаңа түйсінгендей, Ораз-Мұхамедті иықтан қақты. Сосын бұлшық етін ұстап, білегін қос қолдай сығымдаған. Ризашылықпен бас шайқады. Қағып түсіргенше немесе қан шыққанша ғана. Атты ма, жаяу ма — қалауың. Ерлік өмір үшін. Бояр, алпауыт атаулыны тегіс аластау, басын алып, біржола жалмау үшін. Казактар патшасы, заңды патша Дмитрий Иванович үшін! Көрерсің әлі! Қапыда қоршап ал да, тегіс турап таста. Сатып кетеді иттің балалары! Айқас өткен село түбінде азғана дамылдаған соң, Ораз-Мұхамед кері шегінді. Бас воевода Болотников үш тарабы бірдей жау бетіндегі Серпуховқа табан тірей алмаса керек. Шуйский билігінен үзілді-кесілді бас тартқан Калуга мен Туланың біріне өтуге тиіс. Қайткенде де, жау жасағынан ада, тілектес ел іші.
Қалың әскер қатарын бұзбаған, қайта айналып, Оканы кесіп өтті. Ораз-Мұхамед межелі жерге Зарайск—Серебряные Пруды—Венев арқылы айналып, бірақ көлденең қақтығыс, артық шығынсыз жетуді көздеген. Ал казактар жасағы Серпухов жолына түсті. Әскербасы Мәскеу түбіндегі шебінен тықсырылып, сүргінге түскен бас воеводаның қамынан гөрі өз қанжығасының майын көбірек ойлайтынын, еркін, ерлік өмір — ешкімге бас ұрмас бостандық қана емес, етектен батар олжа үстіндегі қанды жорық деп білетінін жасырмаған. Алары көбейіп, абыройы асса, жын-перінің өзімен жолдас болудан тайынбастай. Ораз-Мұхамед шәлкем-шалыс мінезді, қисық, қиғаш жүрісті казак атаманы Иван Заруцкиймен қайта табысам деп ойлаған жоқ. III тарау КАЛУГАДАҒЫ ҚОРҒАНЫС Түстік-батыстағы ел шеті Путивльден басталған ұзақ жорық жолында үнемі мерейі үстем шыққан, патша воеводаларын бірінен соң бірін талқандап, күн озған сайын қосыны молая түскен, ақыры, ақ патша, алпауыт боярды астана қамалға қуып тыққан бас бүлікші Болотниковтың 2 декабрь күні шешуші шайқаста сәтсіздікке ұшырағаны рас еді. Алдымен, шет қалалардан шыққан аралық топ — орталықтағы боярлар өктемдігіне өшпенділік, « боярлар патшасы », үйреншікті рәсімсіз таққа мінген Шуйскийге деген наразылық күреске қоскан алпауыттар мен бояр ұлдары ұйтқы болған мол жасақ жау жағына шықты.
Жай ғана шыққан жоқ, бар қаһарымен қайта шапқан. Қайраты мығым болса да, қауғаға машығы кем, қылыш орнына — балта, найза орнына аша ұстаған, қарасыны мол қара шаруа отты қорғасын мен болатты семсерге төтеп бере алмады. Ыдырай сөгілген. Қай тудың астында, қандай ұранмен болса да ақ патшаға қарсы шабуға әзір, бұл жолғы көтерілістің де тегеурінді көк теміріне айналған, бірақ өздерін « мұндар мұжықтан » жоғары ұстайтын, олармен біржола қосылмаған, күрен-күренімен жекелеген село, деревняларға орналасқан казактар сел соққан қамыстай жапырылды. Көтерілістің негізгі ұйтқысы — мырзаларынан жеріген, соғыс ісіне шебер әскери холоптардан, тобынан безген, бес қаруы сай стрелецтерден құралған, бас воевода Болотниковқа тікелей тәуелді полктар кенересі сынып, шайқала төгілген топанға тосқауыл бола алмады. Қаша соғысып, кері шегінген. Қаншама жан ұрыс даласында қалды. Қаншама жан амалы таусылып, тұтқынға түсті. Ұрыс даласында қалған мүрде — отыз мың екен дейді. Қолға түскен мүскін — жиырма мың екен дейді. Өлілерге тірілер сұқтанатын заман туыпты. Аша ұстаған қара шаруа, қылыш байланған, мылтық асынған жарақшы құтан — жиырма мың « вор » тегіс жазаға тартылады.
Ажалдың аты біреу болса да, амалы көп екен. Тегі бір — табы бөтен, діні бір — ділі бөтен, тілі бір — тілегі бөтен « қарақшы кәззәп » тірідей ойыққа салынып, мұз астына батырылады, төбесі ойылып ит-құсқа жемге тасталады, тірідей қазыққа шаншылып, көп алдына көрмеге қойылады. Ақ патша халықты қорқытам деп ойлайды — біржола ашындырады. Ықтырам, бұқтырам деп ойлайды — бұлғақ өртін бұрынғыдан да өршітеді. Бұқара жұрт өліспей бітіспес күреске бел буады. Қатары селдіресе де, қажыры қайтпаған көтерілісшілермен Калугада табысқан Ораз-Мұхамед дәл осындай жанкешті шешімталдық көрген. Күрестен қажыған, сәтсіздікке мойыған, тіршіліктен түңілген сыңай танылмайды. Ең бастысы — қатаң тәртіп бар. Бар әскердің еркі бас воевода ұстаған темір тізгінде. Ал бас воевода мүлде өзгеше адам еді. Ақ патшаның үшеуін көрген, білікті боярлардың бәрімен де дастарқандас, атақты әскербасылардың бәрімен дерлік жорықтас болған, орыстың аламан азаматын да, сары сіңір кедей шаруасын да білетін Ораз-Мұхамед Иван Болотниковты ешкімге де ұқсата алмады. Түр-тұлғасы емес, болмыс-бітімі, ақыл- парасаты емес, басқаша нанымы. Ұзынқұлақтан естіді.
Басыбайлы құтан, орыс нояндарының бірінің — басқа емес, өзі жақсы білетін князь Телятевскийдің жарақшысы екен. Свитке, Қырымға қарсы соғыстарда көзге түсіп, қожасының құрметін көреді. Әйтсе де қолайы келгенде басыбайлы тұрмыстан біржола бой тартып, Донға қашады. Бірақ еркін казак болу маңдайына жазылмаған екен — жолай жортуылшы ноғайлардың колына түседі. Жәсір-базарда құлдыққа сатылады. Түріктің соғыс кемесінде бұғаулы ескекші болған. Әлде бес, әлде он жылғы азапты құлдықтан соң, үлкен теңіздегі ұрыстардың бірінде мұның кемесін әлде фряг, әлде неміс басып алады. Ендігі ғұмырдың біразы осы түн түбінде — батыс жұрттарда өтеді. Ақыры елге қайтқан. Тұтанған өрт ішінен шығады. Бірден-ақ көтеріліс көсеміне айналады. Бар ғұмырын азапта, кұлдықта өткізіп, ашынған жан. Бар тірлігін кек жолына бағыштаған асау жан. Бәрі бекер екен. Ораз-Мұхамед алғаш жүздескен сәтінде-ақ үш дүниені түгел көрген байсалды парасат, тағдырдың бар талқысын тәрік еткен батыл қайрат таныған. Қатарына жаңа бір қосын — тың күш келіп қосылғанына қуаныш ізі байқалмайды. Көзі түссіз сұр екен. Қоңыр қабақ, жұқа қыр мұрынды ақ сары. Кеудесі тым биік, өңі тәкаппар — құлдық бұғауын киген адамға ұқсамайды.
Қысқа қызыл жирен сақалы, еркін жіберілмей, әдемі басылған қияқ мұрты өңіне жарасты кейіп — өзгеше бекзаттық дарытқандай. Алақаны қатты әрі қарымды, денесі зор. Ол да Ораз-Мұхамедке сынай, бажайлай қараған. Сендерге, боярларға, сену қиын. Московияда да құл едім. Айырымы аз. Мен, бауырым хан, түрікті де, фрягты да, неміс пен ляхты да көрдім. Бар айырмасы — сыртқы түрінде. Рас, салты бар, діні бар. Бірақ... ол да сыртқы киім сияқты. Орталарына ертерек түссем, менің де магометан, не латинян болып шығуым оңай екен. Жақсылық бар жұртқа ортақ. Жамандық та солай. Тек бір ғажабы — жақсылықты жай адамдардан көрдім. Ал жамандық... жамандық жөні қиын... Ал, қардаш хан, — деді кенет орысшадан түркі-ноғайға көшіп. Жетпіс-ақ адаммен келді. Бүкіл Қиян Даланы көтеру үшін Донға аттандырдым. Делибаш — сенім аз. Әйтсе де көмексіз қалмаспыз. Келіп те жатыр. Бірақ калың қол — артта. Чернигов пен Стародубтан, Белгород пен Воронежден, Хажы-Тарханнан көп әскер жетуге тиіс. Қайткенде де жаз шыққанша шыдауымыз керек.
Және осы Калугадан қолайлы қамал жоқ. Болотниковтың Калугаға табан тіреуі кездейсоқ емес-ті. Қара халқы мол, негізінен қолөнершілер қоныстанған шаһар. Мұндағы бұқара басыбайлы емес, басы азатқа тағы қосылмайды. Ыңыршағы шыққан кембағыл қайыршылық жоқ, бірақ байлық пен барлық және қонақтамаған. Жалпы жұрт тапқаны тамағына ғана жетіп, ширыққан қыжылмен күн кешіп жатқан жайы бар еді. Бар қырсық, бар кесел зорлықшыл боярлар билігі мен рақымсыз патшадан деп білетін. Орталық өкіметке қарсы ұран көтерілген бүліктің алғашқы кезеңінде-ақ айрықша белсенділік танытқан. Арада апта өтпей, жалпы жұртқа теңдік әкелмек әділ патшаның бұл жолы да тірі қалғаны туралы хабар тарады. Таққа Шуйскийдің көтерілуі, « өкіметті басып алған » боярлар бұрынғы тәртіпті біржола бекіткені үлкен наразылық емес, булыққан ызаға жол ашқан. Өзі тағдырлас көптеген қалалар сияқты, Калуга да орталық өкіметке қарсы күрес жолына бет бұрды. Көп ұзамай-ақ қаншама заманнан бері өскіні қураған ту қамысқа жаңа ұшқын түсті. Аспаннан топан жаумаса сөнбес өрт басталған. Калуга көтерілісшілерге жылы мекен-жай ғана емес, жарақты жасақ та берген. Қару ұстауға қолайы жоқ қара жұрттың өзі шұғыл іске жегілді. Хан-Кермен аламандары да тегіс қара жұмысшыға айналған.
Русиядағы көптеген бекіністер сияқты, Калуганың қорғаны да қима қарағайдан тұрғызылған-ды. Бағзы заманда Литва шегіндегі тірек, Қырым беттегі тосқауыл міндетін атқарған қамал қазір де айбарсыз емес, бірақ ағаштың аты — ағаш. Біржола бекіту, мүмкіндігінше қорғаныс қабілетін арттыру қажет-ті. Мың сан адам қолына қайла, күрек алып, тоң оюға кірісті: өкімет жасағының маңдай легі жаңа жеткен, әлі белсенді ұрыс басталмаған алғашқы күндерде дөңесі биік Ока беттен басқа үш тараптағы ағаш қорғанның сыртқы қапталынан, кейін, жау әскері молайып, күнделікті, үлкенді-кішілі қиқалас басталғанда ішкі қапталдан терең орлар тартылды. Қазынды топырақ ағаш қорған іргесіне түйетайлана үйіліп, үстіне су құйылды. Тура шауып алу үлкен қиындыққа түсер жалтыр мұзды өзгеше қамал пайда, болған. Қарағай шеп тасасына, қима басына мылтықшы, садақшы мергендер орнады. Ал бұрынғыдан да оқшырая түскен мұнараларға үлкенді-кішілі зеңбіректер бекітілді. Бұл кезде патша жасағы жақын жеңіске сеніммен Калуганы толық қоршап, тірі жан шықпас үш қатар шеп құрып, жақсы жайғасқан. Мезгіл — қыс. Бірақ мекен — ақ қар, көк мұз үсті емес. Қарағай қималар тұрғызыла бастаған.
Арада бес-он күн өткенде қала сыртынан жаңа қала, бірақ қамалсыз, кей тұста үйме-жүйме, кей тұста ұбақ-шұбақ, жаңа туған айдай шеңберлене үйірілген тағы бір қала өсіп шыққан. Патша воеводаларының ішкі есебі танылды. Тура шабуылмен емес, тұншықтырып, титықтатып алмақ. Бірақ Ораз-Мұхамед қаланы қылтамақтан алған жау шебін бар әскерді буындырып ұстар берік бұғау санамаған. Жал табар жол көп. Бірақ жан сақтау тәсілі — жалғыз. Алысып көрмек. Осы жолы жетпесе, желкесі қиыларын анық түйсінген. Қарап өлгенше қағысып өлген артық. Қоршау ішінде қалып, тынысы тарылған аламандар алғашқы күннен-ақ бетпе-бет ұрысқа сұранып еді. Шаппай жатып бас сауғалау Ораз-Мұхамедтің өзіне де ұнамаған. Бірақ бас воевода жүйкесі берік кісі болып шықты. Абдырау жоқ. Асықпайды. Князь әскерінің саны төрт, бес есе көп. Орынсыз ұрынбайық деген. Жеңіс қолда. Соншама сенімді. Патша жасағының сенімі тіпті мол сияқты. Байсалды жайбарақаттық танылады. Ораз-Мұхамед қамал қабырғасынан көріп отыр. Сырттағы шерік саны күн өткен сайын молая берді. Аттылы, жаяу әр түрлі кейіпті әскер жан-жақтан кұйылып жатыр. Жау тұрағы — әскер мекені емес, мереке ордасы сияқты.
Сапырылыс, абыр-сабыр, үлкенді-кішілі жасақтардың бірі әлдеқайда аттанып жатса, екіншілері табын-табын сиыр айдап, азық-түлік, пішен тиелген шұбақ-шұбақ шана тартқызып, кері оралып жатыр. Ақ патшаға қарсы бас көтерген аймақты жаудан бетер тапаған, өз ағайындарына ақылға сыймас азардың бәрін көрсеткен әскер мәре-сәре. Жау тұрағы зорлықпен әкелінген қыз-келіншекке толып кетті. Күндіз қызойнақ. Кешке думан. Шыңылтыр аязды түн тымығында арсыз күлкі мен жамырай шулаған мас ән дәл құлақ түбінен естілді. Көтерілісшілер үлкен соғыстан іркілгенімен күнделікті қақтығыс, келте ұрыстан бой тартпаған. Әр мезгілде, қамалдың ор тұстағы қақпасынан оқыс төгілген, аттары сайлы, қарулары қапысыз шағын жасақтар жаудың күшіне сеніп, селкеу шыққан топтарымен апай-топай қызу ұрысқа кіріседі. Жусата шауып, дүркірете қуады. Табандап қаржысса, құтырына қимылдап, ортасынан ойып түсіреді. Ақыры, жау жасағынан тым құрыса бірер жүз адамды қар қаптырып, кері оралады. Ораз-Мұхамедтің қауғаға шебер, қимылы ширақ атты әскері топ-тобымен кезектесе алмасып, тегіс ұрысқа кіріп шықты. Ал өліммен ойнағаннан өзгеше қуат алатын, қайрат-күшіне сенген кейбір аламандар екі жақ алыстан арбасқан шақтардың өзіндс жау шебіне қарай асығатын. Ойқастай шауып, қылышын білеп, жекпе-жек сұрайды.
От жарақты патша жасағының әдетінде жоқ нәрсе. Қаны қызып, қатардан озушы табылмаған. Жау шебіне тым жақын барған ерлерден бір-екеуі оққа ұшқан соң, Ораз-Мұхамед ескі дәстүрге тыйым салды. Алайда, көп ұзамай, әдепкі арбасу кезінде қарсы беттен де жеке батыр көрінді. Өз тобынан бөлініп, тура салысынан жекпе-жекке асыққан сыңайы танылған. Тілегені тез табылды. Қолының қышыры қанбай жүрген тама жігіттерінің бірі еміне ұмтылып, бірме-бір беттескен де, аз ғана арпалыстан соң, қиялай шауып дулығаның құлағын айырған. Ат жалын құшқанда аударып түсіріп, басын шабады. Келер сәтте артқы топ та жетіпті. Аттары кежімді, дулығалары шашақты татар жасағы. Жөн сұрасар заман емес, екі топ та Аллаға сыйынып, пайғамбардан медет тілеп, айрықша ыза, қыжылды кекпен қидаласқа кірісіпті. Әп-сәтте әлденеше ат ойнап шыққан. Қызу ұрыс екі жақтың бірі тегіс туралып біткенге дейін созылар еді, осы жолғы жасақты бастап шыққан Нұрұзақ өзімен, бетпе-бет келіп, қылыш айқастырған адамның шырын Есеней бек екенін таныды. Қылыш үстінде жалғыз-ақ ауыз сөз айтыпты.
Екі жақ жиырма шақты жігітінен айырылып, солықтан әрең басылғанда, Нұрұзақ: « Уа, Есеней, тілегенің осы ма еді! Келеңнен кеткенде қылыш кезеп қайтпақ екенсің ғой! » — дейді. Өкінішім жоқ! » Бұдан соң аламан әскерге арнап, арындай айқайласа керек. Хан-Кермен қатер үстінде! Жазаға тартар жасақ сайлануда. Қатын-бала қамын ойласандар, бүлікшіл ханның басын жойып, қамалды тастап шығыңдар! Ақ патшаның алды тар, арты кең. Айыбыңды кешіп, арқаңнан қағады ». Ыза буған Нұрұзақ қылышын білеп тұра ұмтылған екен. Есеней айылын да жимапты. Ораз-Мұхамед араздықтың ақыр-түбі азғындыққа алмасқанына қатты күйінді. Өліспей бітіскен Нұрұзаққа да кейіп еді. Әлде... қоршауды бұзып, Хан-Керменге қайтып оралсақ па екен?.. Кезекті кеңес үстінде әскербасы бектер де тегіс дағдарып еді. Әр қилы пікір айтылған. Көп жағына шығамыз деп, азбен бірге қоршауда қалдық. Қайда әлгі әділ патша, заңды мұрагер? Көрінбей ме көзге. Жетпей ме, жолына жанын айтқан жұртына. Қаза қорқынышты емес. Не үшін үзілгенімізді білмей кетіп жүрмейік! » « Қадамымыз қате болды, — деген Төбей. Әлі де кеш емес.
Анада, Мәскеу түбінде, адасқан айыбын біліп, өзін тапқан алпауыттарды тегіс жарылқапты. Бізді де мархаматынан құр қалдырмайды. Мына мұз қамалды тастап, ақ патшаның дәргейіне өтейік. Ел де аман, ер де аман. Бұрын көрген құқайдан сорақы сүргінге салмас. Маңдайымызға мың жыл құлдық жазылатындай күнәміз не? Пайғамбар ғалайаесалам артындағы үмбетіне қандай өсиет қалдырып еді? Ақыр түбі менің мерейім үстем болар деген. Күн туыпты. Тура жолдан таяр жөніміз жоқ! » Ораз-Мұхамед артын ойлаған Шәштің сөзін теріс дей алмады. Жеңістен түңілген Төбейді де қиюламаған. Бірақ жұрт бетін бері бұрған, үнемі өз қасынан табылып келе жатқан Саманайға айрықша риза болып еді. Сөз аяғын шарға жібермеген. Өзінің қара халқын аямаған ақ патша бұратана жұртты есіркемейді; арамыз ашылды, ақырына дейін күрессміз деп, кесімді сөзін жарлық ретінде айтқан. Және қазіргі ең үлкен майдан — Калугада. Қаншама қоршауды бұздық. Алда жау жайлаған аймақты басып өтер ауыр жорық тұр. Шектен тыс шығынға ұшырауымыз хақ. Патшаның қару ұстауға жарар бар әскері қазір қарсы алдымызда, қала түбінде. Ал алыстағы Хан-Кермен жалғыз емес. Төңірегі тегіс көтерілген.
Қыста жорық жасауға, жорық жасаса жағалай шабуға ақ патшаның қауқары жетпесе керек. Оның үстіне, Калугаға бүгін болмаса ертең басқа аймақтағы көтерілісшілердің ондаған мың, жүз, екі жүз мың жаңа әскері келуге тиіс. Қайткенде де қаладан шыға алмаймыз. Арттағы елге ең үлкен сүйесін болар жер — осы деген. Қарсы дау айтуға ешкім батпады. Дау тапқанмен, басқаша жол таппасын бәрі де анық ұққан. Рас, бүкіл Русия көтерілді. Калуга — оқшау арал емес, алғы шеп қана. Солай екеніне жұрттың санасы жеткізді. Бірақ Ораз-Мұхамедтің өзінің көңілінде неше тарау қауіп бар еді. Есенейдің қатерлі хабары, әрине жұртты іріту үшін айтылған лақап. Бірақ Хан-Керменге жазалаушы жасақ шықпасына кім кепіл? Жол жабық екен, төңірегі берік екен. Жол ашылмай ма, төңірек тозбай ма. Жарар, жазға дейін жұртқа қатер жоқ. Ал өз дері жазға жете ме? Арттағы әскер кешіксе қайтпек? Қалған қауым қол ұшын беруден бас тартса, кеше, астана түбіндегідей бетін теріске бұрса не болмақ? Бас воевода — басыбайлы холоп, ал бұл — бұратана басұрман... Қауіп көп.
Әйтсе де соның ең үлкені — қарауындағы әскерге байланысты еді. Шабуылмен келіп, қоршауға түскелі жеңіске сенім азайған. Есеней бек айтқан сәлем көп құлағына жеткелі толқу бар. Ал барын, шырын жасағына мүлде сенім жоқ. Бұрынғы еселі орнынан айырылған, басқадан кем болмаса да, өздерін басыбайлы сезінетін бұл екі руға тілектестер табылуы ғажап емес. Бадананың беріктігі бар шығыршығының бүтіндігінде. Етегі үзілсе, омырауы тарқамас, бірақ дұшпанның көңіліне — сенім, қолына — қуат құйылмай ма. Ораз-Мұхамед қауіптенгендей, көп ұзамай-ақ үлкен опасыздық болды. Екі мың адамдық жауынгер жасақ тапа тал түсте, кезекті келте ұрыс үстінде жау жағына шыққан да кеткен. Бояр ұлдары мен байырғы жарақшылардан құралған, Федор Чулков бастаған әскер. Тентек атаман Заруцкий айтқан: « Сатып кетеді, қапысын тауып өзің қырып таста! » — деген қатал сөз еріксіз еске түскен. Бүлікшілерден бөлінген жасақ « бар кінәсі » кешіріліп, айрықша құрмет көрсе керек. Арада екі күн өтпей, қарсы топ ішінде қимылдай бастағаны және өзгеше белсенділігі танылды. Ораз-Мұхамед ар-өждан таразыға түскен бұл соғыста аяушылық жоқтығымен қатар, солқылдақ күмән, дүмбілез түйткілге де орын болмауға тиісін көңіліне нық түйді.
Бұл кезде патша воеводаларының қамалға тура шабуылдан бой тартып, алыстан ғана арбап жатқан жайбарақаттығының сыры біржола ашылған. Ат жетер аймақтан айдап әкелінген өңшең жайпақ шаналы мың сан шаруа таяу төңіректегі ормандарды жусата отап, көз көрім жерге ағаш тасып үйе бастап еді. Жай үйген жоқ, ұзынынан шұбалта, текшелей қалап, тура қалаға қарай тартты. Әрине, алғашқы күні-ақ қамалдан көп әскер шыққан. Бірақ ағаш қабырғаны қорғаушы әскер одан да көп еді. Текшелей қаланған, биіктігі атты кісі бойындай, неше қабат шарбақ қабырға күн озған сайын шаһарға тақай түсті. Көп ұзамай, көлденеңдей созылып келіп, оқ шалым жерге жеткен. Оқ шалымға жеткен соң, бұрынғыдан да қалыңдап, бұрынғыдан да биіктеген. Мың сан мылтық атылса да, тасасындағы жұртқа зәредей зияны жоқ. Тіпті топтың өзі қатер болудан қалды. Ал арыда неше мың әскер қорғалаған, беріде жиырма-отыз қабат ауыр бөренелер және қалқалаған шаналар тізбегі үздіксіз қатынай берді. Жұмыстары бұрынғыдан көп жеңілдегендей. Арттағы ағаш алға шығарыла бастаған. Үлкенді-кішілі мәтше, дөңкелермен қоса, бұтарлап кесілген май қарағай, қураған бұтақ, қу сабан тасылып жатыр. Қуыс-қуыстың бәрін тамызыққа толтырмақ.
Содан соң... Ораз-Мұхамед көрмесе де естіген. Бұл — қорғанысы берік ағаш қамалдарды алудың қапысыз тәсілі. Енді бірер аптада қорған түбіне — ор жағасына жетуге тиіс. Бірақ мұнымен тоқтамайды. Жаңа қабырға — өзінен әлдеқайда аласа қамал қабырғасымен қапталдаса жылжиды. Мүмкін болғанынша. Үлгергенінше. Тым құрыса бірер жүз атты қатарласатындай. Жүз қылыш. Екі жүз қылыш. Енді желдің сәті керек. Қалаға қарай соқсын. Қамалдағы жаудың дәл аяғының астында, бірақ ол шалмас тасада тұрған әскер майлы, қу тамызыққа әлденеше жерден от қояды. Гуілдей жалаңдаған жалын бірден-ақ аспанға шығады. Қызыл жалқын алау тірі жанды бет қаратпайды. Шатырлай атылған шала топша ұшады. Кеше ғана қоршаудағы жұртына жансебіл болған қарағай қамал оңды-солды сумаңдап, құтырына ұйтқыған жалынның бір жалағанынан аспайды. Әп-сәтте өрт қала ішіне көшеді. Қанша заманнан тұрған қарағай үйлер қандай әдемі жанады! Ұзамай, жарым қаланы өрт басады. Мейлі, жарым үй де кетпесін. Тек тамызық қабырға сәтімен от алса бітті. Арада бірер сағат өтер-өтпесте кеше ғана мұнаралары топ атып, қабырғалары қорғасын шашып, қоқырайып тұрған қамал күл-қоқыс қана жамылған жайдақ жерге айналмақ.
Күші жетпесе де саны артық — баса-жаныштап шауып алуы көп оңай. Ораз-Мұхамед іс мәнін аңдаған алғашқы күні-ақ қатты мазасызданып еді. Болотниковтың ойына кіріп те шыққан жоқ. Күнделікті қақтығыс басқа тарапта өтіп жатқан. Алайда бас воеводаның тамызық қабырғаны естен шығармағаны анық еді. Бұл екі ортада қиялай жылжыған тамызық қабырға қамалға арқан бойындай ғана қалды. Арғы түбіндегі әскер де молая түскен. Бүгін-ертең қамал қабырғасына да ілінуге тиіс. Төзімі сонда ғана таусылса керек, бас воевода жаппай шабуыл туралы жарлық шашты. Бағыт — « Жапсырма » сырты және одан арғы беттегі жау қосыны. Қамал қақпаларынан лықа төгілмек әскер таң бозынан дайын еді. Алайда күн шыққанша әмір болмады. Күн шығып, найза бойы көтерілді. Сары құлақтана мұнартып тұр. Жұрттың сабыры таусыла бастаған. Ораз-Мұхамед те қитығып еді. Бөгелістің мәнін білмекке батыс қақпада тұрған бас воеводаға шапқыншы жіберді. Ал зеңбірек түн қараңғысы мен таң жарығы шарпысқан шақта, бұдан екі, үш сағат бұрын атылуға тиіс-ті. Кенет... аспан айырыла күн күркірегендей, дүмпуі жер сілкіндірген ғаламат болған. Найзағай көктен емес, жерден атылды.
Қарсы бетте, қол созымда, шұбатылып, түйе жалдана, тау болып үйілген « Жапсырма » қопарыла көтеріліп, аспанға ұшты. Қурап тұрған тамызық әлденеше жерден лап етіп тұтанған. Ораз-Мұхамед жүйкесі берік Болотниковтың түп есебін сонда ғана ұқты. Ай бойы « подкоп » — жер асты жолын қазған. Бір рет, мүмкін, бірнеше рет мүлт кетіп, ақыры үйіндінің астынан шыққан. Содан соңғысы оңай. Бірнеше күбі дәріні қарамай сінген арқан арқылы кауіпсіз жерден тұтату керек. Тұтанды. Енді міне, « Подмёттің » күлі көкке ұшты. Жел қамал жақтан еді. Көкке көтеріле дуылдап, май құйғандай шалқыған жалын — шапқан атқа жеткізбес жылдамдықпен « Жапсырманы » бойлай, кері салған. Әп-сәтте көз көрім жердегі алып қабырға тұтасымен қара шудалы отқа көмілді. Ораз-Мұхамед қамал мұнараларынан қабаттаса атылған зеңбірек үнін естімеген. Өзі бастап сүрен салып, қиқулай, ышқына ұрандаған қалың әскер алдында тар қамалдан кең дүниеге шықты. Келер сәтте қаншамасы дәл іргеден атылған ағаш астында қалған, қаншамасы жараланған, басы аманның өзі есі шыға үрейленген, арттағы әскерге қарай бытырай қашқан патша жасағының бел ортасын омыра түсіп, аламан ойынға кіріскен.
Жаппай шабуылға шыққан жанкешті әскер « Подмёт » түбіндегі, кенеуі кеткен мол жасақты әп-сәтте ту-талақай қылды. Арада жарты сағат өтер-өтпесте, жайбарақат жатқан, керемет қопарылыс, кері өрттен соң берекелі сап құрып үлгермеген қалың қолдың қысқы жатағына жетті. Алғашқы лекті тықсыра тоздырып, ретсіз салынған қарағай қималардың арасына кірді. Шеткі үйлер өртке көмілген. Бірақ қамалсыз болса да қарасыны мол қысқы тұрақты біржола талқандаудың сәті түспеді. Үй арасы шарбақ. Бір емес, әлденеше қатар, тор-тор бөгесін. Қора тасалаған жаяу әскер — от қару жайына жетік стрелецтер дүркімен, жусата атып жатыр. Шығын көбейіп кетті. Ораз-Мұхамед атой сала, ат басын кері бұрған. Айнала тартпақ, сырттан соқпақ еді. Қатарласа шабуылдаған басқа воеводалар да осылай шешкен тәрізді. Бірақ Болотниковтан шапқыншы келген. Кері шегінуге бұйырыпты. Бұйрық мәні де сол сәтінде-ақ танылды. Оң қанаттан — апат өртке шалдықпаған, шабуылға ұшырамаған қалың әскер көтеріліпті. Тегіс атты. Жүрістері жедел. Қоршауға түсу қаупі бар. Кері шегінген көтерілісшілердің Ораз-Мұхамед бастаған бөлігі жаңадан шыққан жасақпен қайтсе де соқтығуға тиіс еді. Саны әлдеқайда көп. Әрі қатары бұзылмаған қайратты.
Ораз-Мұхамед текетірес майдан емес, қиғаш ұрысқа әзірленген. Саманай бастаған сол қанаттағы жекелеген аламандар жау тобынан оза шапқан бірлі-жарым жел өкпемен қақтығысып та қалды. Кенет керней үні естілді. Патша жасағы жанкешті ұрыстан бой тартқандай. Төне түсіп, тұтасымен іркілген. Ораз-Мұхамед сонда ғана бұл қосынның бітіс-болмысы мүлде бөтен екенін аңдады. Ал әскер алдындағы, ошарылған шептен арқан бойы оза шыққан дара тұлға — алтынды шар айна, үкілі күміс дулыға киген қолбасы көзіне оттай басылған. Ораз-Мұхамед күмәнді бөгелісті қорқынышқа балап, тіке шабуылға белгі бермек үшін орға шауып, келесінен жырылып еді. Патша воеводасының астындағы мақпал қара тұлпар шұрқырай кісінеді. Хан мінген ақбоз да ойқастай оқыранған. Мақпал қара — Ораз-Мұхамедтің ең жақын досына тартқан сыйы еді. Ал ақбоз азбан сол достың Ораз-Мұхамед өміріндегі ең үлкен қуаныш күні мінгізген аты болатын. Екі жануар да екі топтағы ескі иелерін таныды. Қара арғымақ үстіндегі тұлғалы қолбасы — князь Петр Урусов еді. Калуганы қоршап жатқан көп әскердің тең жарымына жуығы кейіннен жеткен « бұратана » жұрт: чуваш, вотяк, Қазан татарлары, Романов, Кузьмодемьянск, Юрьев, Хажы-Тархан ноғайларынан құралғаны мәлім еді.
Бар « татардың » қолбасшысы — ақ патшаның өзімен жегжат князь Петр Урусов екені де белгілі болатын. Әйтсе де көзбен көргеннің жөні басқа екен. Ораз-Мұхамед ішіне от түскендей ширықты. Қанаттарын жинақтап, қатерлі сақтық үстінде қамалға қарай бет түзеген өз тобынан оқшауланған қалпы, ақбоз азбанды көкке қарғыта, азынай кісінетті де, алтынды қылышын ауаға біледі. Келесі кездесуде майдан даласынан біреуіміз ғана аман шығамыз дегені. IV тарау ПАРЫЗ Патша воеводалары біржола талқандалған жоқ. Бірақ Калугадағы қорғанысшылардың үлкен жеңіске жеткені күмәнсіз еді. Өкімет жасағы айрықша үміт артқан, айдан астам уақыт бойы қатерлі азаппен қаланған « Жапсырма » ақыр түбінде зиянға шықты. Бұрын талай іске асқан сенімді тәсіл қаншама рет қолдансаң да қажетке жарамасына көз жетті. Көтерілісшілердің әскері шетін шығынға ұшыраған жоқ. Ең бастысы — қамалдағылардың рухы көтерілген де, қоршау сыртындағы әскердің ұнжырғасы түскен. Жақсы күннің өзінде тәртібі жетімсіз, мастықпен, масқара былықпен уақыт оздырып жатқан патша жандайшаптары енді біржола ауыздықсыз кетті. Зернь ( * Бір жағы ақ, екінші жағы караға боялған сүйек ойыны ), карта сияқты құмар ойындары көбейді. Бұрын тиын тігілсе, енді тірі кісі көнге салынатын болды.
Әрине, көбіне әйел. Кейде, қарсы жақтан қолға түскен жәсір. Әйел жайы айқын. Қолы жүрген ойыншылар тұтас гәрем иесіне айналады. Жәсір жайы бұдан да қызықты. Келесі ойында ұтарыңа сенімді болсаң, рақатқа батып отырып, өзіңнің қалауыңша, ойыңа келген, акылың жеткен азаппен өлтіресің. Әйтсе де әркімге өз жаны, өз ары қымбат. Әскерге зорлықпен алынған жас жауынгерлер, былық пен тағылықтан жеріген байырғы жасақшылар арасында қамыттан қашу көбейді. Басқа тарапта бас сақтарына сенбеген кейбіреулер тіпті қоршаудағы қамалға келіп тығыла бастаған. Патша жаса ғының азып-тозып, ыдырау алдында тұрған жоралғысы — қамалдың жазға — жарым Русия еркін қимылдар кең күнге аман-сау жетерінің кепілі сияқты. Алайда қамал ішінде де қиындық мол еді. Азық-түлік сарқыла бастаған. Ең ауыры — аттың жемі таусылды. Москва сияқты үлкен шаһарлардан айырма — сабан шатырлы үйлер көп. Оңған, тозған, шіріген; бірақ адамнан әрмен жаны қысылған жануарлар үшін өлмес қорек. Ал адам... Орыс ағайындар болмаса, Ораз-Мұхамедтің аламандары ашыға қойған жоқ. Қосар аттар сойыла бастаған. Көп ұзамай Болотников жауынгерлері де жылқы етін жеуге мәжбүр болған.
Бір жарым ай бойғы біріккен қорғаныс, қолдасқан ұрыс кезінде Ораз-Мұхамед орыстың жаңа тұрпатты әскерін әжептәуір танығандай еді. Ең негізгі ерекшелік — зорлықсыз өз еркімен құралған, жан сауғалау үшін емес, жаңа бір өзгеріс үшін қаруланған жандар. Арада апта өтпей, Болотниковпен бірге әскер жайын бағамдай жүргенде алдынан Алешка Семенов шыққан. Баяғы бір заманда аю тырнағынан аман қалып, өзінің сенімді жасауылы болған Алешка. Жалғыз Алешка емес. Мәскеу түбіндегі ескі қоныс — Мырза-Жұртының жүзі таныс бірнеше жігіті. Бірақ көздерін тайдырмай, тіке қарап еді. Ал қалған құтандар түксие қырындап тұр. Қанша таңырқаса да, қимас күндердің куәсіндей жасауылдар көзіне ыстық көрінді. Мырза-Жұртында?.. Алешка да, өздеріне қатер жоғын білгенімен, бір түрлі қоңылтақсып тұрған басқа жігіттер де оқыс жадырады. Басқа боярлардың мекен-жайын талқандадық. Ал бөтен боярдың құтандары Мырза-Жұртын талқандайды... — Боярлардың заманы өтті! Шамданған сыңайы бар. Сол үшін қолға қару алдық! Боярлар, жанасарлар, дворян атаулы тегіс холопқа айналады. Жерді солар жыртады, егінді солар салады!.. Менің қарауыма келсеңдер қайтеді? Бас воевода қарсы болмайды. Мырза-Жұртынан көтерілген жігіттер өзара күбірлесіп, азғана кеңесті.
Петрушка — анау секпіл бет, мынау Гаврилка ). Кетуіне болмайды. Біз де сонымен бірге боламыз. Алексей Иванович! Міне, мәселе қайда! Шынында да, Болотниковтың жиырма мыңға тарта жасағы — негізінен жаңағы Алешка Семенов сияқты байырғы жауынгер — әскери қызметшілерден құралған еді. Соғыс қабілеті өкімет туы астына топтасқан үйреншікті стрелецтерден бір де кем емес. Ал ұйымы әлдеқайда берік, рухы өлшеусіз жоғары. Ораз-Мұхамедтің Калугаға байланып, басын бәске тігуіне де осы — жеңіске деген жалпы сенім себеп болған. Ақыр түбінде есебі тура шықты. Әйтсе де көңіл кірбең. Бас воевода кеңеске сараң еді. Бірақ нақты сөйлейді, тік айтады. Қарулы, азат лыцарь болып, латындардың өзара соғысына қатыстым. Қаншама жұрттың суын іштім. Бірақ орыс ұлына Русияның қасиеті өзгеше екен. Жер бетін тегіс құлдық жайлапты. Бірақ менің елімдегі құлдықтың жөні бөлек екен. Батыста латындар күн төбеден аумас, қыс түспес ыстық өлкелерде тұратын зәңгі жұртын аңша аулайды, алып кемелерге тиеп, мұхиттан арғы, неше айлық жолы бар Жаңа дүниеге жөнелтеді, айыбы бар — түсі қара дейді, ақылы кеміс дейді.
Ал орыс боярларының, окольничий, дворяндарының не сылтау, не жаласы бар? Түсі бір, тілі бір, діні бір. Ендеше, біздің алпауыттардан азған қауым жоқ. Бай-бағлан атаулы тегіс қатаң жазаға тартылуға тиіс, — деген. Жоқ. Менің әкем — әскер ісіне машықты холоп екен. Шешем қарапайым шаруа қызы еді. Жоқшылық көрдім, жетім өстім. Алтынды хоромда туған алпауыт ұлының менен артық несі бар? Бетпе-бет ұрыста таңдаулы бояр воеводаларын тегіс талқандадым. Ал ұлы Русияда құлдық кісенін үзіп кете алмай қор болған қаншама батыр бар! Соларды бұғаудан босату керек, — деген. Ақыл-парасат, айрықша қайратымнан да емес. Өзгеше талайымнан. Көрдім, таныдым, ұқтым. Ендеше, жүктелген міндет, өтелмек парызым бар! Менен басқа ешкім де атқара алмайды. Ақырына дейін шайқасам! Кеңшілік заман туады. Теңдік орнайды! Адам мен адам арасындағы ғана емес, тайпа мен тайпа арасындағы теңдік. Араздық, зорлық, езгі атаулы жойылмақ. Өзіндегіні өзекке тебу, сырттағыға көз аларту болмақ емес. Қазақ айтатын қой үстіне бозторғай жұмыртқалар заман — сол. Мақсат ортақ болғанымен, Ораз-Мұхамед құлай сенбеді.
Орындала қоюы қиын, тіпті жүзеге аспас ғажайып ертегі. Мақсат жолындағы күрестің де кілтипаны көп еді. Бек атаулының көзін жойса, елді кім басқармақ. Барыңнан айырылып, біржола жетім қалмаймысың. Ақыр түбі жол айырыларына ден қойды. Бірақ дәл қазір тілегі табысқаны анық еді. Ең бастысы — тақты шайқалту, боярлар өкіметін тоздыру. Содан соң... — Содан соң Русия тәжін заңды мұрагер, әділ патша Дмитрей Иванович иеленбек. Егер тасыр болып, тура жолдан тайса, оның да көзі жойылады! Иә. Әйтеуір, біреу керек. Өз ақылымен әділ шешпесе, ырыққа көнетін. Ал қазір күрес — қасарысқан, қанкешті күрес жолынан таюға болмайды. Ораз-Мұхамед қалтқысыз қимылдаған. Ақыры міне, жау шебі ортасынан ойылып, жендет жебесі майрылды. Өзін ай емес, апта емес, әр сағатта, әр сәтте қылыш жүзінде тұрғандай сезінген Ораз-Мұхамед сонда ғана еркін тыныстап еді. Бір алаң кетті. Әйтсе де, көңілдегі түйткіл тегіс тарқамаған.
Мекен, тұрағы белгісіз, өліп, тірілгені, я әуелден аман жүргені тағы беймәлім Дмитрий Иванович немесе Дмитрий атын жамылған, әлде жанкешті ер, әлде алаяқ алдамшы — кім де болса жалпы жұрт қиялында қонақтаған әділ патша келмей-ақ қойды. Бірақ оның есесіне жан-жақтан қаулап жаңа, жақсы хабарлар жете бастаған. Түстікте әскер жиылып жатыр дейді. Дон түп көтеріле аттаныпты. Лақап көп. Анығы — біреу. Дүрбелең қайтадан бел алған. Ақыры, бояр воеводалардың ең қатерлі құралы — « Жапсырма » талқандалған соң, арада бірер апта озғанда әлденеше жерден құрсауы қырқылған патша жасағының арасынан қиялай қылыш ұрып, Калугаға атаман Заруцкий өткен. Донға бармапты. Жарым жолға да жетпей, Елецтен оралған. Үш мыңдай жасағы бар. Қыс басында, Мәскеу түбінде тозғындаған казактардан, еркін аламандық жасап жүрген әр түрлі жауынгерлерден құрап алыпты. Үлкен көмек еді. Бірақ шын демесін — артта көрінеді. Путивльде қалың әскер жиналып жатыр. Бүгін-ертең аттанбақ. Жаңа қолды бастаушы —царевич Петр. Баяғы әзіз патша Федор Ивановичтің әйелі сонау бір жылдары ұл табады екен дейді.
Бірақ қаскүнем боярлар болашақ тақ мұрагері — кішкентай нәрестені кіндігі кесілер-кесілместен ұрлап алады да, орнына әлдебір шекесіз қызды салып қояды. Көп ұзамай, әлгі қыз өледі немесе өлтіріледі. Ал қастандықтан қақас қалған ұл әлде Хажы-Тарханда, әлде Терек маңында өсіп, ер жетеді. Ер жеткен соң өзінің шын тумысын — царевич Петр Федорович екендігін мәлімдейді. Патшазаданы әуелі таулықтармен шекаралас Терки бекінісі таниды. Ізінше бүкіл Еділ бойы мойындаған. Енді міне, Дон арқылы Путивльге жетіп, әскер жиып, ұран көтеріп жатыр. Ораз-Мұхамед әуелде күлді. Соңынан дағдарды. Ақыры айран-асыр таңырқады. Қалай аталса да, « Петр Федоровичтің » ешбір царевичпен ортағы жоғы күмәнсіз. Бірақ « патшазаданың » туы астына көп жұрттың топталғаны, Қиян Дала мен Литва шегінде қалың қол жасақталып жатқаны тағы күмәнсіз. Осы кезде қашып-пысу көбейген патша қосынынан жаңа бір қатерлі хабар алынған. Калуга түбінде сәтсіздікке ұшыраған Шуйский күрестің өзгеше тәсіліне көшкен сияқты. Көтерілістің сырт аймақтағы ошақтарын ойрандамақ. Тасқынды дарияны бұлақ басынан бұқтырмақ. Коршаудағы Нижний Новгородқа үлкен жасақ аттандырыпты. Әрине, бұдан соңғы кезек — Арзамасқа жетпек. Азаматы алыста жатқан Хан-Керменнің жайы тіпті оңай.
Көтеріліс көсемінің мұрат-мақсатын жақсы пайымдаған, оның өзгеше талайына ден қойған Ораз-Мұхамедтің де тәңірі арқалатқан парызы көп еді. Қалап көтерген жүгі қаншама. Қайткенде де Хан-Керменді панасыз қалдыру — қылмыс. Қиындық үстінде қолдасқан, аяз қарыған темір құрсау ішінде қатар соғысқан жауынгер серігін тастап кету тағы нәмәрттық болар еді. Бөліне аттануға және дәті бармады. Көрге кіргенше кетпес дық қалар еді көңілде. Ең бастысы — өрт басы өшпеу керек. Жаз шыға дүние теріс айналуға тиіс. Өткен, кеткенді саралай, бар, жоқты таразылай келе оқыс шешім тапты. Ертеңіне Ораз-Мұхамедтің ең сенімді серіктерінің бірі тама Нұрұзақ Калугадан қашқан. Соңынан ерген он шақты жігітімен князь Петр Урусовтың қалың қосынына барып жетті. Келер күні Петрдің жасағынан бірнеше жігіт бері қашқан. Екі жаққа кезек қашыс тоқталмады. Ақыры, арада апта өтпей, Нұрұзақ қайта қашып келді. Мойнындағы шаруасын түбегейлі тындырмаса да, жақсы хабармен оралған. Нұрұзақтың айтуына қарағанда, « бұратаналар » жасағында үлкен толқу бар. Сырт аймақтарға жазалаушы әскер шыққан хабар жетісімен көңілге қорқыныш ұялаған. Әсіресе аламаны патша туы астында жүргенде қалған жұрты көтеріліске қосылған черемистер мен чуваштар арасында.
Ал Петр Урусов әуелде өз келесінен безген Нұрұзақты шауып тастамақ болған екен, жүріс мәнін аңдаған соң райынан қайтыпты. Бірақ жібімесе керек. Тіпті келісіп отырғанда кекесінін қоймапты. Бес күн бойы мастығы бір тарқамаған. Қалаға келіп қайтқан кісілерінің өзін қабылдамапты. Онсыз да білем деп қуып шыққан. Ақыры, бүгін ғана кесімді сөзін айтыпты. Ертең түнде Ока жағасында қарауыл жасақ болмайды. Қаладан шықсын да жөнін тапсын деген. Ораз-Мұхамед қанағаттанбады. Тілегені бұдан гөрі көбірек еді. Тағы біреуді жау жағына « қашыруға » тура келген. Келісілгендей, Петр екеуі қараңғы түнде, Ока жағасындағы ақбалақ орман жиегінде кездесті. Ораз-Мұхамед сақтық шарасын жасап еді. Жарты шақырым жерде мың қаралы аламан тұр. Оқ шалым шамада жүз қаралы жасауыл тағы бар. Мезгілді уағынан бұрын жетіп жасырынған. Петр көп күттіріп еді. Ақыры, жалғыз аттың қасат қарды сықырлатқан ширақ желісі естілген. Содан соң түн қараңғысында бозара мүлгіген шыңылтыр ішінен, су бетіне сопаң етіп шыққан қалтқыдай, жалғыз қара көрінген. Шылбыр бойы келіп бір-ақ тоқтады. Бір сәт екеуі де үнсіз қалып еді. Қылыштамақ болдың ғой әнеугүні... Ораз-Мұхамед тамағы түйіртпектеліп, ештеңе айта алмады.
Байлап алсын! Апарып тапсыр, менен кетіп тапқан ағайыныңа! Мүмкін, қазыққа отырғызар. Ораз-Мұхамед біржола жер болды. Әйтсе де үнсіз қалуға болмады. Не үшін шайқасып жүрсің? Мені ешкім аяған жоқ. Мен неге аяймын!? Қиялай шапқым кеп тұрады. Кеудеге тіреп атқым кеп тұрады. Сенің арғы бабаларың сияқты, қорқырата бауыздап, қылқылдата қан ішкім кеп тұрады. Кім жағында соғыссам да тілерім осы! Маған десе, жер бетіндегі бар патшалық шайқалсын!.. Бұрын аямаған жау болашақта есіркемейді. Қабаттаса қылыш сілтер күн туды. Бірге аттанайық. Күн шыға көтерілейік те, қырып салайық жынның жасағын! Шын шайқалғанды сонда көресің! Таңдаған жолың, түп есебің бар. Ойла. Халыктың қарғысына қалғалы тұрсың. Понизовьеге жазалаушы жасақ шыққанын жақсы білесің. Карауыңдағы қаншама жұрт — чуваш пен черемис, татар мен мордваның үй-жайы қиратылмақ. Қонысы таланбақ. Басқа түскенді жұртымен бірге көтерсін. Обалына қалма, қайтар! Бірақ бесікке түскеннен бері өзіңді неше рет сатты!.. Жеме жанымды. Қайтсем тезірек кұртам де. Мен айттым. Тізе қоса аттанып, әуелі мына іргедегі воеводаларды талқандайды. Ивашка Болотниковтың жолы маған жат.
Әскеріңді алып шық мына жосықсыз қасаптан. Петр күрсінді. Хан-Кермен талауға түседі. Жеңістен соң... — Күтеді... — деді Петр тағы да күрсініп. Ораз-Мұхамед еміне ұмтылып, төс түйістіре құшақтаспақ еді. Петр тізгін тартып, кері шегінді. Хан-Кермен қосыны артық шу, абыр-дабырсыз ертеңгі аттанысқа әзірленді. Ораз-Мұхамед таң бозында Болотниковтың мекен-жайына келген. Бас воевода ояу екен. Сергек. Көзінің астында ғана көгжілтім кірбің бар. Ол да ұйқтамаған сияқты. Тірі кеткендердің бәрі Ляпунов сияқты кеңесші бояр ( * Москва түбінде Болотниковты тастап шыққан дворяндардың бірі Прокопий Ляпунов Шуйскийдің кешіріміне ғана емес, айрықша мархаматына жетіп, кеңесші ( думный ) бояр сайланған ) сайланады дедің бе? Мені саған ешкім зорлап қосақтаған жоқ. Зорлықпен ұстап та тұра алмайды. Іс мәнісін айтайын деп келдім. Калуга түбіндегі воеводаларға қарсы аттануға көнбеді. Бірақ сенімен соғыстан да бас тартты. Күн шыға Шуйский әскерінің тең жарымына жуығы — ұзын саны отыз мың татар, черемис, вотяк, мордва — түп көтеріле қозғалмақ. Бүкіл Понизовьені көтерем... Болотников Ораз-Мұхамедтің көзіне қадала қарап, аз бөгелді.
Арада бірер сағат өткенде Калуганың шығыс жақтағы қақпалары тегіс ашылды да, саудырай төгілген сегіз мың қол қарсы беттегі, олар да тегіс атқа мінген, толық жарақтанған қалың әскерге қарай жөңкіді. Қамал мұнараларындағы қарауылдар да, терістік, батыс тараптағы патша жасақшылары да жаңа бір қақтығыс, қырғын соғыс күткен. Көп ұзамай екі әскер тоғыса беттесті. Бірақ қару көтеріскен жоқ. Қосындардың қатары да бұзылмаған. Қабаттаса аттанған қалың қол шығысқа бет түзеді. Тілегендері тек тыныштық қана. Чуваш та, черемис те, татар мен вотяк та өз үйіне, өз ошағына, бала-шағасы шүпірлеген қара қазан басына асыққан. Көбі сергелдең бітті, сүргін тынды деп қуанып барады. Алда қандай қатер барын айқын түсінген Ораз-Мұхамед кездейсоқ қақтығыс, көлденең кеселсіз, сең ашылып, жол бұзылмай тұрғанда Хан-Керменге жетуден бөтен ештеңе ойлаған жоқ. Ойламауға тырысқан. V тарау ДАМЫЛ Понизовьеге үдере аттанған патша воеводалары ақ қар, көк мұзда Нижний Новгородты қоршаудан босатты. Көктемгі лайсаңда черемис пен мордваны басқан. Жол ашыла, жыландай жылжып келіп, осы өңірдегі көтеріліс ошақтары Арзамас пен Алатырь қалаларын алды.
Мордва көсемдері Москов пен Воркадин, орыс жасақтарының басшысы Борис Доможиров, ту көтерген қаншама азамат, қаруға жүгінген неше мың жан қатаң жазаға тартылды. Ораз-Мұхамед қара шаруаға дейін жарақтандырып, ауыр қорғанысқа әзірленген. Бірақ жау Хан-Кермен шегінен аспады. Ораз-Мұхамед апта күтті, ай күтті — ақыры мамырда, өкімет әскері кері серпіліп, әлі де толқу үстінде отырған Муромға бет түзегенде іс мәнісін ұқты. Жарым патшалық уысынан шыққан Шуйский өкіметіне әрбір күн, әрбір сағат қымбат. Жан алқымға келген. Онсыз да өрісі тар, саны кем сенімді әскерді Хан-Керменнен гөрі қажеттірек тесікке тығындау керек. Боярлар өкіметінің есебі түзу еді. Кеше қылыш көтерген, бүгін қайтадан үйірін тапқан білікті қаншама. Жауды көбейте бермеген жөн. Төңірегі тегіс өртелсе, өзі келіп бас ұрады. Бас ұрмаса, басқаларды жайпап біткен соң жалғыздың жарасы жеңіл. Қайткенде де, ақ патша мұны ашық жау санатынан шығарған. Көтеріліс ордасынан кетуі қалай бағаланса да, дәл қазір қауіпті емес. Астана жұртын тастап кете алмайды. Тастап кете алмады. Кез келген күні қайтып оралуы мүмкін, іргеден белдеулей буған жау қатері ғана емес. Қарауындағы халықтың өзіне ие болу қиынға айналған.
Бүкіл Русияны жайлаған бұлғақ әсері өз алдына. Ай — орнынан туып, күн орнынан шықса да, мүлде басқа кейіпке енген замана өз алдына. Калугада Болотников жасағымен бірге өткізген екі ай аламан атаулының санасында өзгеше таңба қалдырыпты. Бүліншілік Хан-Керменнің өз ішіне көшкен. Әуелі Есеней бектің ескі қонысы — байлығы, сән-салтанаты бүкіл хандыққа мәлім Қарамыш ауылы талқандалды. Бектің орнында отырған екі отауына тиесілі, жақын туғандарына меншікті мал тігерге тұяқ қалмай үлеске түсіпті. Ораз-Мұхамед ақ патша жағына ашық шыққан ағайынға араздық нәтижесі деп білген. Содан соң Оканың ой бетіндегі өзгеше қоныс — князь бояр Шереметевтің поместьесі шапқынға ұшыраған. Қолға ілінер дүние-мүлік тегіс талауға түсіп, сәнді хоромдарға өрт қойылыпты. Ораз-Мұхамед ел еңсесін басқан алпауытқа деген ежелгі кекке балаған. Бірақ ағайынға артар ашу да, жатқа тірелген кек те тарқамады. Ақ аймақтағы, ешкімге көрнеу зияны тимеген бірнеше байдың жұрты шапқынға түскен сон, Сары аймақтағы ауылдар мен деревнялар шарпыса бастаған соң Ораз-Мұхамед істің басқаша бағыт алып бара жатқанын аңдады. Бүйте берсе, тайпа арасындағы өштіктің өршуі ( ақыры насырға шабуы ) өз алдына, бек атаулы тегіс барынан айрылып, хан сарайының өзін қарашыдан қорғауға тура келер.
Ораз-Мұхамед елдің игі жақсыларын түгел жинап, әуелі өзара береке-бірлікке шақырған. Содан соң әрқайсысына арнайы міндет жүктеліп еді: әркім өз руын уысында ұстасын, әр ру өзінің бегі мен мырзасын қорғасын. Ораз-Мұхамед өз елінің әлсіз тамырын нық басқан. Шынында да, шырын байларын шапқан қара халық ұйтқысы — арғын жігіттері еді. Арғын байларын қыпшақ кедейлері барымталаған. Қыпшақ мырзалары қорлықты маңғыттан өрген жарлы-жақыбайдан көріпті. Ал кеше ғана басқа ауылға құлшына аттанған арғын, қыпшақ, маңғыт кедейлері бүгін « өзінің » байлары мен мырзаларына қарсы қол көтеруге дәті бармаған. Бірақ қорғамаған. Қараған да тұрған. Бұдан былай қарап тұрмауға тиіс. Қыпшақ неге кеудесін көтереді! Арғын неге асқақтайды! Қарындас қауымның телі менен тентегі осылай жуасыған. Ең қиыны — қарашекпендер жайы еді. Жалпы саны мол болғанымен, жарақ жайына шалағай. Бас көтерер азаматы аз. Қорғамаса — қырғынға ұшырары, артын ойламаса, ақыр түбі апатқа ұрындырары анық. Ораз-Мұхамедтің рубасы бектерге айрықша тапсырған шаруасы — осы жағы болатын. Жай ғана тапсырған жоқ, патша әскерінен қайта қашып келген стрелецтерден, қарулы жігіттерден жаңа жасақтар құрды.
Баяғы бір толқыныс кезіндегі тәсілмен, ауыл арасын қоритын аламандар шығарды. Бірақ жарым дүние шайқалып жатқанда Хан-Кермен де сілкінбей тұра алмады. Кең көлемде болмағанмен, кішігірім қақтығыс, атыс, шабыс тыйылмаған. Ең қиыны — мекен-тұрағы белгісіз жолбасар қарақшылар жасағы пайда болған. Мекен-жайы беймәлім десе де, аты-жөні, ата-тегі айқын. Баяғы Имансыз Исмайыл мен баскесер жендет Байғыз. Бұл екеуі топ басы болса, қалған тобыр да осылар сияқты, әр тараптан құралған қиынды-жиынды. Тап жоқ, тайпа жоқ. Бірінде адам атаулыға деген дүлей өштік бар. Бірінде бүлінген елден батпандап мал жинамақ жеміт аштық бар. Енді бірі қысталаң заманда қызық көріп қалмақ, кең дүниені былғап өтпек. Жарықшақ ақыл, жарымжан түйсік үлкен жол үстінде табыстырған, жаратылысы өзгеше жануарлар. Бұзық бұрын да болған. Қарақшы қай заманда да қалта торыған. Бірақ алып қазан қайнағанда шыққан арам көбіктің жөні өзгеше екен. Алыс-жақынға бөлмейді, ақ-қараны сараламайды. Баланы бауыздаған, қартты қорлаған. Қыздарды зорлап, келіншектерді сүңгіге мінгізген. Азамат атаулыны азаптаған.
Азғана күнде тұтқиыл шауып, талауға, тонауға түсіргені төрт-бес-ақ ауыл, арын таптап тірідей, қанын шашып өлідей көрге түсірген әйел, еркектің ұзын саны жүзге де жетпейді. Бірақ қанша заманнан бергі қуқай — ойыншық болып көрінді. Қаншама ұрпақ көрген қорлық — бейіш болып елестеді. Адамнан азған екі жендеттің ісі Ораз-Мұхамедтің шымбайына батып кеткен. Өзі бастап атқа қонып, ұрымтал шеттегі барлық ауыл, барлық деревняға тұтқауыл жасырды. Бұл кезде әуелгі қырық-елу қарақшы көбейіп, үш-төрт жүзге жеткен. Өзгеше сенім, өлермен өжеттік пайда болған. Санының молайғаны көзге тез түсірді. Сары аймақта, Йырақтұр түбінде, ханның өзінің жазғы жайын талауға бет қойған аттаныста тосқауылға ұшыраған. Хан жасағының саны азырақ еді. Бірақ бейбіт жұртқа зорлық жасауға ғана машықтанған қарақшылар алғашқы дүмпудің өзіне төтеп бере алмаған. Ту-талақай болды. Тең жарымы қылышқа шалынды. Байғыз бастаған бірталай адам қолға түскен. Ораз-Мұхамед азапты өлім әкелер ләззат сырын сонда ғана ұққандай болып еді. Исмайылдың аман құтылып кеткеніне қатты өкінген. Жәсірге түссе, оған қолданар жаза тіпті өзгеше. Бірақ Исмайыл шалдырмады. Тіпті Хан-Кермен шегінен алыстаған. Жері тоналған, елі шабылған мордва аймағына сіңді.
Қалса, Қазан асады, мешер жайлаған, орыс қоныстанған, бүлініп жатқан кез келген дуанға кіреді. Қатарының көбеюі оңай. Қалағанын істеп, басқан жерінде « Касимов татарларының » атын шығарып, ойранын сала бермек. Ақыр түбінде немесе кез келген сәтте... жоқ, жазаға ұшырамайды, жал табады: оң, терісін талғамай, кез келген топқа барып қосылады, атақ-абыройға жетеді, тіпті ақ патшаның өз қолынан үлкен мансап алуы да мүмкін... Ақ патшаның адасқан құлдарын жарылқауы оңай екен. Әсіресе жаға тарылып, жан қысылғанда. Боярлар өкіметінің дәргейінен бас тартқан князь Петр Урусов жарым шеңберді жалаңаш қалдырып, Калуга түбіндегі шепті тастап шыққан соң, бүкіл патша қосынында бүлініс басталады. Ұнжырғасы түскен әскер мүлде қожырап, тәртіп атаулыны ұмытады. Құмар ойыны мен қыз-ойнақ, күндіз-түнгі кенеусіз маскүнемдік жалпы жұртқа ортақ сыпат алады. Әр тұста ұрыс-жанжал бой көрсете бастайды. Жеке жасақтар өзара қидаласуға айналады. Басшысына немесе басқаға наразы кісілердің біреулеп, екеулеп емес, топ-тобымен қарсы бетке қашуы етек алады.
Ақыры, саны аз болғанымен, салмағы ауыр, « бояр воеводалардың » өздерін үнемі қиынға салған қиянатына, намысқа тиген, кеуде басқан өктемдігіне онсыз да әзер шыдап жүрген казактар тапатал түсте Болотников жағына шығады. Қыс бойы қамалда тарыққан көтерілісшілер енді ұрысты ашық далаға көшіріпті. Дамылсыз шабуылдап, жаудың « боярлар тұрағы » аталған қысқы лагеріне жан-жақтан өрт қояды. Қызу ұрыстан соң патша жасағының талқаны шығады. Воеводалар « нарядының » тең жарымы — үлкенді, кішілі қаншама зеңбірек, оқ-дәрі, азық-түлік қоймалары тегіс көтерісшілер қолында қалады. Үлкен шығынға ұшырап, дүрліге қашқан қалын қол Серпуховқа жеткенде ентігін әрең басыпты. Бұл екі ортада баяғы, ертегіден шыққан « царевич Петр » қара шекпен мен қала кедейлерінен, казактар мен әскери холоптардан құралған қисапсыз әскермен Тулаға жеткен. Бұдан ары Болотников екеуі бірігіп қимылдаса керек. Қалың қол Москваға қайта аттанбақ ниетте. Боярлар өкіметіне қатер тек осы ғана емес. Тағы да қаншама қала Мәскеудегі патшаның ғұзырынан бас тартқан. Терістік және терістік-батыс өңір ғана таққа берген антынан жазбады. Ал түстік пен түстік-батыс өліспей бітіспес қимылға көшкен. Еділ бойындағы Ноғайлы еркіндік алды. Понизовье қайта толқыды.
Ақ патшаның мархаматты жарлығы мен өзгеше тәбәрігі Хан-Керменге осы тұста жетіп еді. Қызыл балауызға бастырылған екі басты самұрық бедерлі мөрі ақ жібек жіпте салбыраған шиыршықты жылтыр сары қағаз. Қынабы қатар-қатар асыл тас тізілген әсем зерлі, балдағы жапырақ оюлы бұрама алтын, ерекше ерлік, өзгеше қызмет үшін ғана байланар алмас семсер. Алтын кенерелі күміс көзе. Ешқашан араға сызат түспегендей. Кешірім емес, кеңшілік емес. Алқау. Жарылқау. Хан Касимовский Ураз-Магмет Анданович бұдан былай да ақ патшаға адал қызмет атқара бермек. Касимов патшалығын тәртіпке келтіргені, вор атаулыға қарсы аяусыз күрес жүргізіп жатқаны тәж иесіне мәлім. Көп ұзамай, бүкіл Русияда тыныштық орнауға тиіс. Патша воеводалары екі жүз мың әскер жинады. Вор Ивашка Болотников біржола талқандалды, азғана адаммен Тулаға тығылды, күні санаулы. Алдамшыларға ерген қалалардың көпшілігі қайтадан ақ патшаны таныды. Әйтсе де сатқындық жолына түскен жұрт бірталай. Соның көбі — « татар беттегі » дуандарда. Ақ патшаға адал Ураз-Магмет хан уақыт оздырмай, Касимов татарларынан, мешерлерден, мордвадан әскер жинауға тиіс.
Арзамас, Алатырь, Шацк, Кадом қалаларындағы, бүкіл уәлаяттағы бояр ұлдары, стрелецтер, қару ұстауға жарайтын барлық жұрт патша қызметіне жасақталсын. Орыстар мен бұратаналардан құралған көп әскерді бастап, жаз ортасынан қалмай жорыққа аттансын! Жорық мақсаты нақты айтылыпты: «... Польских и Рязанских городов и уездов всяких людей воевать и в полон имать и живот их грабить за их измену и за воровство! » Құйтырқысы көп қаншама сөз ішіндегі астарсыз анығы — осы соңғы лепес еді: « Антбұзарлығы үшін, азғандығы үшін Дала және Рязань өңіріндегі қалалар мен дуандар тегіс шабылсын, жаны жәсірге алынсын, малы талауға түссін! » Ораз-Мұхамед жағасын ұстады. Жандасып жатса да, жаттан келген жау емес, өз жұрты ғой! Үш жыл ұдайғы аштықтан азып-тозып, терісі сүйегіне жабысып, қу жаны шыққан, одан бергі үздіксіз соғыс, онды-солды сүргіннен әбден запы болған, сіңіріне ілініп әрең тұрған зарлы, шерлі жұрт. Ақ патшаның жазалаушы жасағы соңғы бірер жылдың өзінде әлденеше мәрте ойрандаған. Талайтын, тонайтын ештеңесі де қалмаған. Бірақ боярлар өкіметінің мақсаты айқын. Қанша қорқытса да, наразылық тыйылған жоқ, қайта, өшпенділік өрши түсті.
Біржола жаныштамай тыншымақ емес. Тастап отырған жемі де құнарлы: мал болмаса да, жан бар; сол жұрттың бас көтерер еркегін бұғаулы құл қыл, өңі түзу әйелін құма күң қыл. Баяғы неміспен, сібітпен соғыс кездеріндегідей ойына келгенін істе: қыр жой, айда, байла, қорла, зорла. Әйтеуір, бүлікшіл қауымды біржола жер қаптыр! Тіршілік дауына араласқалы талай сұмдықты көрген Ораз-Мұхамед түршіге түңілді. Залым болар, зымиян болар, озбыр болар, жебір болар, қайткенде де қаншама халқы бар, аталы жұрттың басында отырған ақ патшадан ірілік күтетін. Кісілік күтетін. Қиянат пен қиғаш жүрістің өзі мемлекет мүддесінен туындап жатыр, жолбарысқа да жан керек деп түйіндеген. Енді міне. Өз бауырын, бодан жұртын бұ дүниелік тозаққа бұйырып отыр. Бүйте берсе, сібіттен сауға сұрар. Қырымды көмекке шақырар... Патша тағының шайқалуын, боярлар ордасының ойрандалуын тілейтін, бұл жолда күрестің қандайынан да бой тартпауға бекінген Ораз-Мұхамед қалай толқыса да, жендет емес, жауынгер еді. Жан сақтаудың да жөні бар. Қарны ашқан — қаралы қосқа шабады депті, бірақ қаны қарайғанның бәрі қарақшылыққа бой ұрмаса керек.
Қыран қиындық күндерінде де өлексе ауламайды. Ораз-Мұхамед царь и великий князь Василий Ивановичтің өзіне соншама сенім көрсеткен мәртебелі жарлығын аяқсыз қалдыруға шешінді. Бірақ жауапсыз қалдыра алмаған. Онсыз да ат үстіндегі Хан-Кермен халқына ұрысқа, жорыққа әзір болу туралы әмір берді. Ал өзімен іргелес қалалар мен дуандарға ақ патша атынан хат жолдаған. Үйлеріне тарап кеткен ратниктердің ( * Жаракшы, жауынгер ) бәрі қайтадан әскер қызметіне шақырылсын, « даточныйлардың » ( * Болған, келген жасақшылар ) жарағы түгел болсын, « нетчиктерге » ( * Табылмаған, келмеген жасақшылар ) қатаң шара қолданылсын. Бәрі дұрыс. Тек жиылған әскердің ақыр түбінде қай тарапқа аттануы ғана шешілмеген. Шешілген, бірақ сыртқа шықпаған. Ораз-Мұхамедтің уақыт ұтуы керек еді. Ойлануы, тайғақтан жол табуы керек еді. Бұл кезде патша жарлығындағы тағы бір кеп шындыққа айналған. Екі күнге созылған қан төгіс ұрыс көтерілісшілердің үлкен жеңілісімен аяқталғаны рас екен. Бұдан соңғы ұрыста тағы да сәтсіздікке ұшыраған Болотников өзінің жиырма мыңдай жасағымен Тулаға шегінеді.
Бір емес, екі қабат: сыртқы шеңбері — іргесі терең орлы биік жал үстіне тұрғызылған ағаш қорғанды, ішкі шеңбері — еңселі де берік тас қорғанды мықты қамалға саны әлденеше есе артық патша жасағының тісі батпаса керек. Толық қоршауға алынған, тынымсыз сығымдалып, үздіксіз атқыланған Тула берілмейді. Ақыры, ақ патша амалын тауыпты. Әлдебір әзәзілдің ақылымен, шаһар іргесінен өтетін Упа өзеніне бөген жасауға кіріседі. Қарулы жүз мың қол, айдап әкелінген неше жүз мың қара шаруа күндіз-түні топырақ толтырылған кап тасып, өзен арнасын көтере бастайды. Ақыры, екі айдан астамғы, дию-перінің ғана ойына келер тозақы жұмыстан соң, күздің қара суығы соққан шақта Туланы су басады. Оқ пен от алмаған Болотников жасағын белуардан асқан мұзды су жеңіпті. Төрт айғы ерлік күрестен соң, көтеріліс ордасы ойрандалған. Қолға түскен, ашығып, аршыған, тірі сүлдеге айналған қаншама мың адам тегіс жаңа қатқан мұз астына жіберілген. Өзіне — құрмет, жасағына — кешірім жасалмақ жалған уәдемен тұзаққа түсірілген Болотников та азапты өлімге бұйырылыпты.
Боярдың бұғауынан безген, Қырымның қылышынан жал тауып, түріктің тепкісінен аман шыққан, қырық жыл бойы күресіп, ақыры өз басына бостандық тиген кезде қападағы қарындас қауымның еркіндігі үшін қатерлі іске бет қойған, елесті арман үшін ақырына дейін алысқан батыр қыл түбінде жолбасар қарақшыға теңгерілді. Бірақ... ең ақырғы сәтте де жасып, жабығып сыр бермеді, шіміркеніп, селт етпеді — шар болат еді, майырылмай, сынбай кетуі анық. Ораз-Мұхамед мұраты бөлек болғанымен, жолы түйіс орыс батырының казасына шынымен қайысқан. Ендігі кезек өзінікі. Неше таңды ұйқысыз атырды. Белуардан емес, қыл кеңірдектен мұзды су кешкендей тоңазыған. Қарашығы қызған инемен шабақталғандай, басы мың батпан шоқпармен мылжаланғандай, көзі қарауытып, миы шытынап, өң мен түс арасында өзгеше хал кешіп еді. Бір сәт өзін дәрменсіз сезінген. Бір сәт ешкімге қажетсіз сезінген. Ойлағаны көп еді. Орындалған ештеңе жоқ. Бар өмірі өксумен өтіпті. Тіршілік соншама арзан, соншама мәнсіз көрінген. Елің анау. Жерің мынау. Заман ақыр деген осы емес пе. Ендеше, жерден шыққан Мәді қайда, аспаннан түскен Айса қайда? Иә.
Айса да, Мәді де дүние әбден бүлініп болған соң шығатын еді-ау. Бүлінген дүниені түзеп, азған адамзатты адал жолға салу үшін. Түзету үшін бүлдіру керек. Бүлдірмей-ақ түзетсе қайтеді? Түзелер, түзелмес, бүлінбеуі мүмкін емес екен. Болотников өлсе де, басқалар тоқтамапты. Патша жасағы бүгін бес қаланы басса, ертең он қала көтеріледі. Қысқы қатқақ ұрмай-ақ жарым Русия жаңа дабылға үн қосқан. Тіпті әуел бастан тыныш жатқан аймақтардың өзінде өзгеше сыңай бар. Әйтсе де Хан-Кермен өңірі ғана емес, бүкіл Понизовьеде қыс қатерсіз өтті. Ораз-Мұхамед тыныштықпен батқан әр күнге, дабырасыз атқан әр таңға тәуба айтқан. Бірақ мәңгілік дамыл о дүниеде ғана екен.
VI тарау ЕРІКСІЗ МӘДІ Ерте көктемде — негізгі арнасы да, үлкенді-кішілі, толып жатқан сала-сайлары да тайлы-таяғы қалмай көтерілген, қанға бөккен, қырғын шеккен аймақтар арқылы өтетін Ока өзенінде сатырлап мұз бұзылып, соғылыса толқып сең жүрген, сең жүрген алғашқы күннен бастап-ақ қарсы қабақтағы жазыққа дейін жайыла төгілген су беті теңкие қалқыған, топ-тобымен жағаға лықып, қарға-құзғын шоқып, құрт-құмырсқа басқан өліктен көрінбей кеткен, адам атаулы бұл жолғы, аспан астын тегіс зәрлі леп жапқан зұлмат мезгіл — тіршіліктің қайта тууы емес, ажал мен азап бүкіл жер бетін біржола басып қалғандығының жаңа бір көрінісі деп ұққан өзгеше көктемде бағзы заман елесі — осыдан екі жыл бұрын залым боярлардың қастандығымен ата тағынан айырылған заңды мұрагер — бір емес, екі рет өліп, екі ретінде де қайта тірілген аруақ немесе жау құрған тұзақтан екі ретте де аман құтылған, жұрт қалаған, жақсы патша болмас қисыны жоқ Дмитрий Иванович турасындағы қисынсыз әрі қырық құбылған аңыз — шындыққа айналған. Бар екен! Тірі екен! Күреске қайта шығыпты. Мол әскермен « боярский царек » Василийге қарсы аттанған. Бұқараға еркіндік бермек! Бұратанаға кеңшілік әкелмек!.. Апта өтті. Ай өтті.
Дүңкіл — дүбірге ұласқан. Жаз ортасында нақты хабар келді. Қарсы шыққан жауын тегіс тоздырған Дмитрий Иванович Мәскеу түбінде жаңа бір жеңіске жетіп, Шуйскийдің воеводаларын қамалға қуып тыққан. Өзі ата жұртының алтын байтағы қирамасын деп, ондағы қара халық қырғынға ұшырамасын деп, сыртта бекінсе керек. Өзі — анық өзі екен! Қол астындағы әскер таныпты. Қолтығында болған воеводалар таныпты. Марина — поляк панының қызы, дінінің терістігінен жалпы жұртқа жақпаған, бірақ тақ иесі ақ тамақ, қызыл бет бояр қыздарының бәрінен артық көріп, қалап қосылған, рәсімді некесі қиылып, алтын тәж киген заңды патшайым Маринаның өзі таныпты. Бүкіл Литва бет, Севера, Заоцк, Поле аймағының қалалары — жарым Русия дәргейіне бас ұрыпты! Ақылға сыйымсыз іс еді. Бірақ ақиқат. Көп ұзамай, царь и великий князь Дмитрий Иванович всеа Русии самодержец — айбыны күшті ақ патшаның арнайы өкілдері Понизовье өңірінде де пайда болды. Еділдің басы, Оканың төменгі ағысындағы қалалар шын әмірші Дмитрийдің атына ант бере бастаған.
Осы уақытқа дейін толқынды мұхит ортасындағы, дауыл соқса да су баспаған оқшау арал, жалпақ даланы өрт алғанда түтін қаптаса да, жалын шалмаған қиыс түбек болып келген Хан-Кермен дәл бұл сапарда шет қалмақ емес. Екі патшаның бірін таңдау керек. Сыры мәлім, ниеті белгілі Василий Иванович. Бұрынғы қаһарлы патшаның кенже ұлы ( немесе тегі бөтен жанкешті ), кеше ғана Мәскеуде алтын тақта отырған ( бұл — анық ), жалпы жұрт, ең аяғы адал қосағына дейін мойындаған ( сол болмаса, қалай танымақ ) Дмитрий Иванович. Шуйский туралы халық аузында айтылатын: « Хотя бы нам чорт, толко бы нам не тот! » — деген мәтел ойына оралды. Қандай жаман болса да Шуйскийден сұмпайы емес шығар. Осы сәтте, о тоба, баяғы, Ескерде патшалық құрған, ақыры сүйегі Бежецкий Верхта қалған сүмелек жездесі Сейтек есіне түскен. Сібір әміршілерінің бел баласы ма, әлде орта жолдан қосылған жалғаншы ма — көзі жетпей-ақ кетті. Әуелде бұл үшін, басқа да біреулер үшін Сейтектің Тайбұға әулеті танылуы қажет еді. Кейін... ешқандай мәні болмай қалды.
Егер осы Дмитрий Ивановичіміз тіпті ешбір Иванға қатыссыз алдамшы болып шықса ше? Годунов өкіметі жазды емес пе, одан соң Шуйский өкіметі тағы мәлімдеді. Хош. Самозванец. Вор. Ендеше... неге өлмейді? Неге қайта-қайта тіріледі? Әлде ақыл білер әділ патша осы ма? Жұрттың бәрі ақымақ емес қой... Әйтсе де тым құрыса іштей мойындауға жүрегі дауаламаған. Кенет, оқыстан атылған топ дәл аяғының астына келіп түскендей тітіркенді. Манадап бергі қиялы баланың ермегі екен. Бір кездегі Ораз-Мұхамед сұлтан, кейінгі царевич Казатцкой Арды Ураз-Магмет, қазіргі хан Касимовский — тағдырдың қолындағы ойыншық екен. Осы уақытқа дейін таңдау болып көрмеген. Қазір де таңдау жоқ.
Дмитрий Иванович баяғыда, осыдан пәленбай жыл бұрын Угличте пышаққа түсіп өлген, одан соң алтын таққа жеткен — Самозванец, оның да сүйегі отқа қағылып, күлі көкке ұшқан, ал мынау — Дмитрий Иванович емес, тіпті Гришка Отрепьев те емес, мүлде бөтен адам, басқа адам деп көрсін, болмашы ғана бұлқынар, емеурін білдіріп, аузын ашсын — кеше ғана « боярский царек » Шуйскийдің атынан талауға, тонауға түскен, неше атасынан бергі қорлықтан қаны қарайған төрт тарабың бірдей тарпа бас салсын, оларға дес бермесең арттан — апта озған сайын күш алып қанды туының астына нешеме тайпадан құралған жүз мың әскер топтаған Дмитрий Ивановичтің өзінің воеводалары жетсін, еліңді түтіп жеп, өзіңді қазыққа қадасын. Кемеден түскен жаңқасың. Теректен үзілген жапырақсың. Қалқылдап жүзесің, қалтырап ұшасың. Бар еркің шиыршық атқан толқында, үйіріле ұйтқыған құйында. Ал толқынның қалай ағары, құйынның қалай соғары шайтанда. Әуелде қатты торығып еді. Кейін сабыр тапты. Мүмкін, бұл реті сызылған жол да түпкі мұратына ыңғайлас түсер деген үміт бар. Бірақ шын тілегені бейтарап тыныштық қана. Тыныш жатқызбады.
Күзгі сатқақ жаңбырмен бірге Хан-Керменге арнайы өкіл — баяғы, өзі өткен соң биліктен айырылған барша тұқым-жұрағаты құртылған Борис патшаның қалтақтап тірі жүрген жалғыз туысы — Иван Годунов келген. Басқа — басқа. Оның бұзыққа бұрар жөні жоқ. Крест ұстап қарғанды. Сол! Дмитрий Иванович — Иван Грозныйдың кенже ұлы, күні кеше Мәскеуде алтын таққа мінген, одан бұрын Угличте болған Дмитрий Ивановичтің анық өзі! Ораз-Мұхамед жарым Русия таныған заңды патшаның дәргейіне бас ұрды. Адал боданның ендігі ниеті — аңдап басып, артын бағу еді. Артын бағу мүмкін болмады. Арада апта өтпей Хан-Керменге ақ патшаның қарулы жасағы жеткен. Бітімі бөлек. Небәрі төрт жүздей ғана адам. Жарымы — татар, мордва, тағы басқа « бұратана » жұрттан құралған, ала-құла киімді топ — жасақшыдан гөрі жолбасар қарақшыға көбірек ұқсайды. Қалған жарымы — орыс емес еді. Таза орыс емес. Ораз-Мұхамед бұрыннан біледі — Реч Посполитаның Литва аталатын бергі бөлігінің құрамы күрделі еді, сол аймақтан шыққан литвиндер мен черкастар. Діні бір, тілі де бір, бірақ тіршілігі бөлек, мінез-құлқы өзгешерек қауым. Бұл жасақтың басшысы — Скотницкий деген лях екен.
Шаш ал десе бас алар жандайшап екені көрініп тұр. Царь и великий князь Дмитрий Иванович всеа Русии — ақ патшаның қолы қойылып, мөрі бекітілген қағазы болмаса, жат пейілді жау санар еді. Сонда да таңырқаған. Бірақ бәрінен бетер таңырқатқан — бүкіл жасақтың жетекшісі, « бұратаналар » басшысы — ат әрең көтергендей алып тұлға, зор денелі, басына әлде қырғауылдың, әлде қызыл әтештің ұзын қауырсыны қадалған құндыз бөрік, үстіне алғы өңірі жібекпен кестеленген құлпы шапан киген мырза. Қапелімде танымай қалған. Таныған соң да көзіне әрең сенді. Бұл — баяғы Имансыз Исмайыл еді. Қазір қатардағы қарашы емес. Аты-жөні де әсемдене түскен. Князь Иван Смоленев! Өзін дәл солай деп таныстырды. Алғаш көргендей. Жаңа ғана кездескендей. Ең бастысы — жай князь емес, өкімет өкілі — жоғарыдан түскен, ақ патшаның өзінің қасынан келген. Бірден-ақ өктемдік көрсете сөйледі. Әуелі жерлеп, сөгуден бастады. Ақ жолдағы адал қауымға дос емессің деді. Ақ патшаға арамсың деді. Царь и государь Дмитрий Иванович Мәскеуде, алтын тақта отырғанда алдына бармап едің, енді бұлтаққа жол жоқ деді.
Әскер жиясың, алдына барасың, айтқанын қыласың деді. Бұра тартсаң, обалың өзіңе, бауырыңдағы жұрт кетеді, кеудедегі бас кетеді деді. Ораз-Мұхамед талай құқайды көрген. Талай тезге түскен. Бірақ бұғаудағы жәсір кезінде де мұндай ауыр сөз естімеп еді. Ақыра тұру оңай. Азғана жасақты ту-талақай етіп, турап салу да қиынға соқпайды. Бірақ аса сөйлеп отырған — кешегі Имансыз Исмайыл емес, бүгінгі князь Иван Смоленев — жай князь, көп Смоленевтің бірі емес, өкімет өкілі, артында айбарлы әмірші тұр. Азғана жасақ — ақ патшаның жауынгерлері, артында қалың қол тұр. Төзген. Көнген. Ақталған да, қарсы жауап айтқан да жоқ. Үнсіз сазарып отырып қалған. Кешегі қаһарлы ханды тұқыртқанына масаттанған Исмайыл, бұдан ары қазсам бүлдіріп алармын дегендей, азғана бөгеліп, сөз арнасын өзгерткен. Касимов ханы екі жылдан бері ешкімге салык төлемепті. Енді бәрін жинап, ақ патша, ағзам патша Дмитрий Ивановичке өткізу керек. Қосымша салғырт тағы бар. Ақ патшаның астана түбіндегі айбынды әскеріне азық-түлік керек, ат жемі керек. Тағы басқа қажеті толып жатыр. Тегіс өтелсін, түгел табылсын!
Ротмистр Скотницкийдің қолындағы патша жарлығының мәні осы! Ораз-Мұхамед патша жасағын қоналқаға орналастырған соң ( ас-суды мол төгіп, арақ-шарапты күбісімен қойған ) қарашы бектерін жинап, жасырын кеңес өткізді. Қанша бауыр бастым дегенмен, бөтен ру, жат қоныстан келіп еді, елдің шын иесі осылар, аужайын байқайын, айтқанын істейін деп ойлаған. Өз көңіліндегі күмәнді бүкпей, елге төнген қатерді жасырмай, аз, бірақ ашық сөйлеген. Әдетте артын бағатын тайғақ Төбей бұл жолы тез әрі турасын айтқан. Азғана әскер жиып, оны екіге бөлейік. Бір бөлігі тақтағы патшаға, бір бөлігі талапкер патшаға барып қосылсын. Қайсысы жеңсе де ұпай түгел. Біздің кісіміз мынау еді, ал аналар өз бетімен кеткен бейбастақ дейміз. Мына жаушы жасағының сұқыты сұмдық екен, бізге бәрібір жақсылық жо, қырып салайық та, артын құдайдан күтейік деген Нұрұзақ. Қартайып, шау тартып қалған Шәш ыңыранып ұзақ отырды. Мәскеуде кім билік құрса, біздің патшамыз сол, деді ақыры. Жеңісіп бітсін. Ал әзірше созбұйдаға сала тұру қажет. Барын мен шырыннан, тағы басқа ұсақ рулардан шақырылған төрт-бес бектің сөзі бір жерден шықты. Асығыс аттану қажет.
Дмитрий патшаға қосылайық, бүгін болмаса ертең астанаға кіргелі отыр, атақ-абыройдан қағылу, еншілі сыбағадан құр қалу жөн емес. Ораз-Мұхамед бұлдыратпай, бүкпесіз сөйлеген бектердің бәріне ризашылық айтты. Бірақ белгілі шешім әлі де жоқ еді. Саманай бек құсап, мүлде үнсіз қалуға тағы болмайды. Ой қосу үшін емес, уақыт ұту үшін қайыра сұрап еді. Саманай бөгелмеді. Жұрт тегіс аңырған, Ораз-Мұхамедтің өзі де қайран қалған сөз еді. Көптен шешіп түйгеннен бе әлде шын жүректен шыққаннан ба, тілге сараң батыр өзгеше шешен болып кеткен. Әлемді жалмар жеміт тажал — ақ патша емес пе. Ал Айса... Айсаның жайын айтайын. Кешегі бас воевода Болотников — сол Айсаның алғашқы хабаршысы — нәби еді. Айтпап па еді, артта қалды, келеді деп. Неге сенді, неге көнді. Қалай ойламайсыңдар, Алланың жарлығынсыз өліп, тірілген кім бар? Ендеше, неше рет өліп, неше рет тірілген, өң-пердесін танытпас үшін Дмитрий Иванович аталып отырған адам — сол, аспаннан түскен Айса пайғамбардың нақ өзі. Ал Мәді қайда дерсіңдер. Мәді жер бетіне шыққан. Шықпас жөні жоқ. Заманы келді. Уақыты келе ме?
Пайғамбар ғалайассаламның хижрасынан бері мың он алты жыл өтіпті. Енді, екі мыңыншы жылға дейін күн орнынан шыға ма, жер орнында тұра ма. Әлемді қазір жайлаған зұлмат ол заманда аспанда құс ұшырмас. Ендеше, мыңыншы жылға үміт арт. Қане, сол мыңыншы жылы ( * 1591 жыл ) қандай ерекше оқиға болып еді? Кімді көріп едің? Сібітке қарсы аттанғамыз. Ғұзыры күшті хан иемді алғаш рет сонда көргенсіңдер! Алла! Қарындас қауымды құлдықтан құтқарар Мәді, міне — алдарыңда, алтын тақта отыр. Айтқанын істе, аяғына жығыл! Зор денелі батыр өңкие түрегеліп, тақ алдына келді де, көк ала кілем үстіне етпеттеп жата кетті. Әлде кұлдық ұрғаны, әлде Мәдіні танығаны, қалған он шақты бек те бірі еңкеңдей, бірі тізерлей жорғалап жеткен беті тегіс аяққа жығылған. Ораз-Мұхамед қатты сасып еді. Қарашы бектер шегіне жорғалаған беті өз орындарына — масаты кілем үстіндегі, әрқайсысына жеке салынған мамық көпшіктерге барып отырды. Бәрі үнсіз. Тегіс жадыланған кейіпте. Міне, жеті жыл хандық құрдыңыз. Естімес пе едік бір сыбысын. Құданың құдіреті күшті. Сен — Мәдісің.
Хақ құдай бар болса, әзіз құлдарын қашанғы зарлатпақ. Мыңыншы жылы шықпаған Мәді жер бетін тегіс жылан жайлағанда көрінгеннен не пайда. Батыр ақиқатын айтты. Біздің хан хазірет — анық Мәді, Ғали Арсланның жазықсыз жапа шегіп жер астына түскен бел баласы. Бетін ашпаса, бізді сынағаны. Бас ұрамыз, барымызды жолына саламыз. Ал неше мәрте өліп, тірілген Дмитрей — Айса екені күмәнсіз. Аты өшкір Имансыз — бізге түскен сын. Бір бетсізге бола ақ жолдағы барлық жұртты талақ етпейік. Сонда табарың кім? Сыры мәлім Шуйский ме? Біз де өз ошағымызды көтереміз. Бет алған жағыңа шабамыз, — дескен кіші бектер. Бірақ... шыдам шектен асқан. Алысып өлгеннен басқа амал қалмаған сияқты... — Мен Мәдімін деп, құдай алдында күнә арқалағым келмейді, — деді Ораз-Мұхамед Шәштің сөзін бөліп. Сондықтан әзірше біз сізге сенген болдық. Ақиқат шындықты өзіміз ғана біліп, сыртқа жарияламай тұра тұрамыз. Мәді болмасаң да бітісің ақ патшамен тең. Ендеше, бұдан ары бұға берер, көрінгеннің телімінде жүрер жөніміз жоқ. Шуйскийдің жайы мәлім. Бауырындағы елі безіп отыр.
Дмитрей… әлде Айса, әйтеуір, дәл қазір Мәскеу түбінде тұрған ерекше кісінің сырын білмейміз. Ең дұрысы — екеуіне де қосылмай, артын күткен еді. Оған жол қалмағандай. Ендігісін өзің біл. Көргенің көп. Көңілге түйгенің көл. Жер астынан болсын, жер шетінен болсын, әйтеуір, құлақ естісе де, көз көрмеген қияннан келдің. Ақ патшаның алтын сарайларында салтанат кештің, марғасқа боярлармен бірге сауық құрдың... Топан толқыны арғы Русиядан асып төгіліп, бергі бізге жетті. Қылыштың жүзінде тұрмыз. Қосақ арасында қырылып кетпейік. Қайткенде де жол біреу еді. Ораз-Мұхамед осыны еске салған. Орыс ағайындардан бөліне шабар қисын жоқ. Ал олардың өзі екіге жарылса, көбіне жақтасқан мақұл. Осыған тоқтады. Ал бұлғақ арты немен тынары күңгірт. Ендеше, бар күшті артқа сақтау керек. Ірге берік болсын. Осыған келісті. Арада бірер апта өткенде Ораз-Мұхамед Дмитрий патшаның Мәскеу түбіндегі Ордасына бет түзеді. Қасында қарашы бектен жалғыз Нұрұзақ қана бар. Соңындағы аламан саны бес жүз. Оның өзін қауіпсіздік үшін ерткен. Қалың әскер Хан-Керменде қалды. Қарашы жұрт қалтқысыз еді.
Ораз-Мұхамед кеңес күнінің ертеңіне-ақ өзінің жеті-сегіз жылдан бергі хандық лауазымы жайына қалып, тежеусіз әмірші, әрі әулие — жер астынан шыққан Мәді болып танылғанын аңдаған. Көзіне айтпаса да, көңілмен ұғынды. Жақсылыққа жорымады. Ал аттанар алдында өзімен өмір бойы жауласып келе жатқан Еш-Мұхамед сейңттің сарайға тағзым ете келуі көңілін қатерге бөлеген. Қарауындағы халқы көп болса, қайраттанар еді. Қысталаң заман ат төбеліндей азғана қауымды қайда апарып соғарын кім білсін. Көпке қаспет әперер мінез азды аранға жығар. Бар үміт көктегі құдайда. Содан соң, әрине, жердегі құдай — ақ патшада. Ақ патшаның әділ, иә жауыз шығуында. Ноқталы басты бұра тартар қия жол жоқ екен. VII тарау ТУШИНОДАҒЫ ТОПЫР Ораз-Мұхамед Орыс елінің ежелгі астанасынан он екі шақырым жердегі Тушино селосының төңірегі бұл күнде шығыстың дабыралы, шулы базарына да, батыстың мұнаралары сорайған, суық жүзді шаһарына да ұқсамайтын өзгеше бітімді құж-быж қалаға, бірінен-бірі айнымайтын, бірегей тіршілік қамындағы мың сан құмырсқа орнына, әр түрлі кейіп, әр түрлі киімді, бірақ бәрі де жарақты мың сан адам өрген сиықсыз, сындарсыз алып илеуге айналғанын көрді.
Айналасы тай шаптырым аймақ — түстігі жалпақ, әрі терең, мөлдір, мол сулы Москва өзенімен, шығыс және терістік шығыс беті иіріле ағатын, биік қабақ Всходня өзенімен шектелетін табиғи бекіністің ішкі тұрпаты жарақты әскердің орнықты ордасына да, жорықтағы қосынның уақытша қоналқасына да келмейтін. Асығыс салынған, ығы-жығы қарағай қималар, топырағы төбесіне үйілген қатар-қатар жер кепелер, бұлармен араласа, ағаштан, қамыстан тігілген сансыз ат қора алып илеуге ерекше жабайы бітім береді. Үй мен кепе арасында да ине шаншар жер жоқ: әр түрлі кейіпті, әр түсті жалба-жұлба шатыр, ашық аспан астына жайылған, топан басқан киіз, шіліктен, саламнан немесе көпшік пе, көрпе ме, жүн-жыбыр ма — әр түрлі қоқсықтан құралған төсеніш — бәрі де адам тұрағы. Ал адам... Русия шегінде тіршілік ететін, Русиямен жапсарлас елдерде тұратын барлық тайпа, барлық халық өкілі осы арада тоғысқандай: ляхтар, литвиндер, черкастар, казактар, орыстар, татарлар… Тегі, тірлік тынысы өзгеше болғандықтан, бұлардың киім үлгісі мен түр-тұлғасы да мүлде үйлеспейді, бар туыстық — бәрі де қарулы, жарақты.
Бірақ, әйтеуір темір текті демесе, бұл ретте де ешқандай ұқсастық табылмас еді. Шартараптан жиналған қырық ру әскер ішінде иықтарына жолбарыс, не қабылан терісін асып, арқаға жасыл, я көк желбегей жамылған кердең гусарлар айрықша көзге түседі. Қайсысы товарищ — жолдас аталатын еркін рыцарь, қайсысы жалдамалы жолнер, кайсысы лях, қайсысы литвин — ажырату қиын: баста үкілі шошақ дулыға, үстіде кейде торлы көбе, кейде жапырақ берен, кейде бітеу кіреуке, белдерінде ұзын семсер; ердің сол жақ алғы қасына қысқа мылтық бекітіліп, оң жаққа жалаулы, ұзын, сүйретпе найза ілінген. Күліктері де әсем тұрманды — ер-тоқым атаулы азулы аң терісімен қапталған, аттың екі бүйіріне бүркіт, тазқара, күшіген сияқты тырнақты құстардың көтере жайылған қанаты қадалған. Гусарларға ұқсас енді бір мол топ — еркін рыцарьлардың жауынгер қызметшісі — вахоликтер екен. Сауытсыз болғанымен, бұлардың түрі де айбынды: иыққа аю терісін асып, арқаға керулі қанат байлаған әрі тегіс қарулы; сандары да гусарлардан әлдеқайда көп.
Батыстағы ежелден бақас көршінің бұрын үлкенді-кішілі елшілік жасауылы ретінде, шағын жасақ мөлшерінде ғана келетін жарақты әскерінің Русиядағы бұлғаққа мұншама белсене араласуы, Москваның дәл түбінде тұруы — шетін жайт еді. Батыс рыцарьлары ғана емес, кең балақ қызыл шарабар, қынама қара бешпент, дағарадай сеңсең бөрік киген, қайқы қылыш, шолақ найзалы, самопал мылтықпен қаруланған черкастар ( * запорожье казактары ) мен татар, орыс үлгісіндегі ала-құла киімді дондық казактар тіпті көп екен. Әйтсе де ең көбі — ежелден таныс ағайын: айбалталы, пешілді стрелецтер, қорамсағын арқасына байлап, садағын сол жағына ілген байырғы ратниктер, шоқпар, найзалы жаяу топыр, көзге түсер қаруы жоқ, жеңі салбырап, шабатасын сүйреткен әр түрлі топ өкілдері. Ляхтар мен литвиндердің ұзын саны жиырма мың екен, черкастар — отыз, дондықтар он бес мың деседі, ал былайғы жұртта қисап жоқ: әлде жүз мың, әлде екі жүз, тіпті үш жүз мың. Келіп жатыр, кетіп жатыр, санын санап, есебін алу мүмкін емес еді. Бұлғақтың бас ордасындағы жұрттың сыртқы тұрпаты әр қилы болғанымен, мінез-құлқы, әдет-салты ұқсас екені бірден аңғарылған.
Жорықтағы әскер жайы мәлім, « бөрі азығы » — барлық жұртқа ортақ салт. Шеп құрған, бекіністе жатқан шерік те ас-сусыз отырмайды. Ал жау жерінде олжа, телім бар. Лапқа жағалауындағы жаулас жұртты көрген, Қиян Даладағы жортуылды өткерген, Орыс елінің өз ішіндегі оңды-солды шабысқа, зорлық пен таражға куә болған Ораз-Мұхамед ештеңеге таңырқамаса керек еді. Тушинодағы қалың әскер шебіне енер-енбестен-ақ қатты дағдарған. Жүзі суық, жарақты жасақ жер бетіне әділдік орнатуға келе жатқан аталы патша әскерінен гөрі қырық рудан құралған қарақшылар тобырына көбірек ұқсас сияқты. Қан тұстан да еркектердің гүжілдеген дауысы, мастардың берекесіз әні, жеңіл етек әйелдердің сайқал күлкісі естіледі. Аспан асты күнәқар пенделердің бей-берекет жынойнағына айналыпты. Арақ, шарапты армансыз сілтеп, әйел-еркегі аралас сауық құрған топтар. Төңірегіне қаншама көрермен жинап, төртеу-бесеуден, екеу-екеуден карта, сүйек ойнаған құмарпаздар. Сойылып жатқан сиыр мен қой. Асылып, түсіріліп жатқан сансыз қазан. Ағаш шар бақтар іші сойыс күткен табынды қара, қоралы тұяқ. Жер кепелер, желбегей шатырлар арасы — құйрықтары шұбатылған, кісіге үруге ерініп, жан-жағына кілмие көз салып, ұйлыға шұбырған немесе топ-тобымен жатқан тайдай төбеттер.
Әлдеқалай қорадан шығып кеткен, іздеушісі, сұраушысы жоқ бұзау-торпақ пен ешкі-лақ. Ың-жыңнан құлақ тұнады. Сасық иіс қолқа жарады. Ораз-Мұхамед көмусіз қалған мәйіт иісі ме деп еді. Шіріп жатқан өлексе көзге түспеді. Ең аяғы, бұралқы иттердің өзі тәрік еткен, үй арасында шашылған, үйілген, күзгі салқын күннің өзінде қаптаған көк шыбыннан көрінбейтін сасық нәрсе — сойылған малдың со бетінде ақтарыла салған ішек-қарын, өкпе-бауыры екен. Тіпті адал малдың бір жолғы қазаннан асқан, сойысқа дайын жаңа мал тұрғанда бипаздап сақтау қажет болмаған тұтас мүшелері танылады. Сүйек-саяқ, ішіп-жем қалдығы өз алдына. Көк зеңгір аспан астын нәжіс лебі кеулеп кеткендей. Тушинодағы әскер тұрағының бас Ордасы — үш жағы су, терістік-батыс беттегі, ені бес-алты жүз қадамдай ғана ашық жері екі қатар жал топырақ үйіліп, ағаш қорғанмен бөлінген түпкі қалта — жалпы жұрт мекенінен сәл өзгешерек. Біршама таза, онша тығыз да емес. Қақ ортадағы өңкиген үлкен ағаш үй — ата жұртын алуға осымен екінші мәрте қол созған, тәжсіз, тақсыз ақ патша Дмитрий Ивановичтің Сарайы.
Бұдан соңғы еңселі құрылыс — басында тат шалған қара темір кресі бар, ағаш мұнарасы — епетейсіз салынған шошақ шатырға ұқсас шағын шіркеу. Таяу төңіректігі, ретсіз, асығыс қаланған, сырланбаған, біріне-бірі ұқсас қарағай қималар — патша төңірегіндегі қасқа-жайсаңдардың тұрағы екен. Ораз-Мұхамедке де арнайы үй бөлінді. Осы кеше ғана Мәскеуге қашқан әлдебір дворянның ұясы. Тұрпатына қарағанда, ең тәуір жайлардың бірі тәрізді. Қымбат кілемдер қабығы жаңа ғана сыдырылған ақ сары қарағай қабырғаға ілінбеген, үлкенді-кішілі қалпақ бас шегелермен жапсыра қағылған. Еден де қабат-қабат кілем. Кей жерден шашыраған қан табы байқалады. Таяу төңіректегі бояр вотчиналарынан әкелінгені көрініп тұр. Алмағайып сапар, ауыр жол қажытқан Ораз-Мұхамед аяқ жазып отырмастан, оны құттықтауға ақ патша ғұзырына бұрынырақ жеткен орыс боярларының бір тобы келді. Салтыков, Трубецкой, Сицкий, Засекин және басқалар. Тегіс аталы тұқым. Кейбірі, тіпті, дастарқандас, жорықтас болған кісілер. Ораз-Мұхамед мына ерекше тұрыс, өзгеше жағдайда ежелгі дәстүрлердің көбі сақталмайтынын аңғарды. Баяғы марлаттық, кекірттік жоқ. Бәрі бір кемеге мінген, тағдыры қосылып, тілегі тоғысқан соң, бұрынғыдан жақындаса түскен.
Мұндағы марғасқалар ішіндегі аталы болмаса да, атақтысы, ең беделдісі Михайло Салтыков сияқты. Алдымен кірген. Әй-шәйсіз бас салып құшақтап, қаба сақал, тікен мұрт басқан, сілекейлі, қалың ернімен сора тістеп үш қайтара сүйген. Қалған ағайындар қол алысып амандасты. Ораз-Мұхамедті өзімсіне иықтан қаққан. Мен айттым ғой... — Екі қолын жайып, сұраулы жүзбен серіктеріне қарап еді. Опасыздың жолы ашық. Жазасын тартады әлі. Ал мына үйге Русия тағына ең адал адам келеді деп. Міне! Шуйскийді жақтады, қосылып та қойыпты-мыс деп еді кейбіреулер. Енді көрдіңдер! Хан Касимовский да бізбен бірге! Бірге болмас жөні жоқ. Қазір бүкіл Русия өзінің шын әміршісін қайта танып, царь и государь Дмитрей Ивановичтің атына крест сүйіп отыр. Дастарқан жасалды. Ішімдіктің неше түрі келді. Ораз-Мұхамед мал сойғызып, өз атынан қазан көтермей-ақ үлкен ағаш стол үсті бітеу бықтырылған қаз, тұтас үйітілген торай, бүйірлері шығыңқы қып-қызыл самса — орыс дастарқанының көркі саналатын тағамдардан көрінбей кетті. Көңілді отырыс басталған. Ораз-Мұхамедтің неше аптадан бергі құрыс-тырысы жаңа ғана жазылды. Әйтсе де тартына ішіп, жұртты өзіне қажетті әңгімеге қарай икемдеген.
Ешкімге, тіпті атасы жуан Трубецкойдың өзіне сөз бермей, қарқылдай күліп, кеуделей сөйлеп отырған Салтыков іс жайына қанық екен. Әйтеуір, ешбір сауалды жауапсыз қалдырмаған. Тіпті сұрамаған, сұрауға болмайтын біраз кептің шетін шығарды. Салтыковтың айтуына қарағанда, ата тағын алған соң-ақ өзгеше білігі мен бітімін танытқан, бұқара қауымның қамын жеп, жалпы жұртқа бірдей әділ әмір жүргізген, сондықтан да зорлықшыл боярларға жақпаған Дмитрий Иванович опасыздардың 17 май күнгі қастандығын ( * 1606 жылғы 17 майдағы көтеріліс ) алдын ала білген. Өзіне ұқсас құтандарының бірін патша етіп киіндіріп қойыпты. Бүлікшілердің өлтіргені — сол екен. Ал аман қалған ақ патшаның өзі біраз уақыт Литвада бой тасалап жүреді. Әуелде, ондағы ескі дос — жауынгер пандардың көмегінен бас тартса керек. Бірақ өзінің тірі екенін естіген ел-жұрты, әсіресе Севера, Украина аймағы опасыз князьді мойындамағанын, боярлар өкіметінен қорлық көрген халық қайта толқығанын естіген соң Стародубқа жеткен де, әділет туын көтерген. Тез арада мол әскер жиналады. Елдің алды болып көмекке Реч Посполита пандары келген. Бір мың, екі мың, тым құрыса бірер жүз гусардан құралған жеке топтар әлі де құйылып жатыр.
Осы Тушиноға тоқтаған соң жеті мың жанкешті жауынгермен бір жағы Қырым хандығы мен Рим корольдігіне, бір жағы Русияға танылған атақты рыцарь Сапега да жеткен. Керек десеңіз, біздің патша ағзамға көмекке келген Меховецкий, Зборовский, Лисовский, Тышкевич, Будило — бәрі де шляхтичтер королі Жигимонттың ( * Король Сигизмунд III ) жауы. Ракош ( * Король өкіметіне қарсы көтеріліс ) ұйымдастырғаны үшін өз еліне сыймаған. Біздің царь и великий князь Дмитрей Ивановичке адал болмас жөні жоқ! Асыл тұқымның Литвадағы соңғы тұяғы! Пан Меховецкийді қайта сайлайтын сияқты. Бет-аузы ғана ойқы-шойқы емес, көгере базданған сойдақ тістері де қиқы-жиқы екен. Отырысында, түр-тұлғасында бір мысқал бекзаттық, кісілік жұқанасы болсайшы. Жаңа патша тұсында батпақтан көтерілген жандайшаптардың бірі екені айқын танылған. Мына Рожинский орта жолдан келді де, гетмандықты тартып алды. Ұлы канцлердің ( * Реч Посполита канцлері Лев Сапега ) немере бауыры. Текті десең — текті, ер десең — ер, нағыз лыцарь! Ертең, Дмитрей Иванович ата тағына қайта отырған күні менің де үлесім бар деп шыға келмек.
Керек десеңіз, — Ораз-Мұхамедке қарап, дауысын баяулата сөйледі, — әлгі атақты пандарды түртпектеп, шекарадан асырып жіберген—король Жигимонттың өзі. Бірак біз де ақымақ емеспіз. Алдымен Шуйскийді қуайық. Содан соң патша ағзам кердең ляхтардың емін оңай табады. Бірақ дәл қазір Меховецкий болсын, Рожинский мен Сапега болсын, мәртебелі пандардың біздіц царь и государь Дмитрей Ивановичтің туы астынан табылуында өзгеше мән бар. Ойлаңдар. Реч Посполита тағының бірден-бір занды мұрагері кім еді? Тегі бөтен Ваза әулеті ме, әлде... — Салтыков көзін қысып, сұқ саусағын көтерді де, қарқ-қарқ күлді. Калған жұрт та мерейлі ризашылықпен жымиған.— Ендеше... — деді Салтыков, аузына салбырай тігілген мұртын ширатып, қауғадай сақалын салалап, — мәртебелі пандардың ешқайсысын сыртқа теппейік. Бәрі де біздің патша ағзамның құтандары. Ақ патша Ораз-Мұхамедті ертеңіне түсте қабылдады. Бастан талай өткен қалыпты рәсімнің өзі жоқ, көлеңкесі ғана бар. Патша Сарайы аталатын, қорбиған, үлкен ағаш үйдің сыртқы қақпасы алдында Андронов пен тағы бір бейтаныс кісі қарсылады. Сенекте алдынан Трубецкой шықты. Ал ең соңғы, патша ағзамға кірер есік аузында Салтыков сәлемдесті. Үш мәрте қарсылау — айрықша құрмет.
Ең үлкен сый. Әйтсе де Ораз-Мұхамедтің көңілі жүдеу еді. Әрі күпті. Ортада бірнеше ағаш тіреуі бар, абажадай кең, төбесі тым аласа көрінген, ұзыншақ бөлменің төрінде түксиіп отыр екен. Астында алтын тақ емес, арқалығы биік ағаш орындық, басында гауһар тәж емес, сол жақ шекесіне бір тал үкі қадалған, пұшпағы тік, дөңгелек құндыз бөрік. Оң мен солда, екі қапталда қақшия қатар түзеп отыратын көп бояр жоқ, қаңыраған үйдің төргі терезесі алдында, сәкіде жалғыз-ақ адам. Ораз-Мұхамед босағадан аттаған бетте екі қолын кеудесіне айқастырып, тағзым етіп еді. Ешқандай дыбыс болмады. Төрге қарай аяқ басып, « тақ » алдына жақындап келіп, тағы да, бұл жолы дауыстап сәлем берді. Ақ патшаға ұзақ ғұмыр тілеп, өз жайын мәлімдеген. Үн жоқ. Ораз-Мұхамед « тақта » отырған әміршісінің бетіне тесіле қарап еді. Астынан біз қадалғандай атып тұрды. Ораз-Мұхамедтіц қарсы алдына келіп, бас-аяғын тінте тергеп аз бөгелді де, сыртына шықты. Ораз-Мұхамед ақ патшаға теріс қарап тұруды әбес көріп, бұрыла беріп еді, иығынан ұстап тоқтатты.
Бәйге атты сараптаған сыншыдай ( әлде сойысқа келген өгізді салмақтаған қасапшыдай ) артынан, оң, солынан, тағы да екпетінен қарап болған соң, қанағаттанған сыңаймен бас изеп, күбір етті де, қайтадан « тағына » барып отырды. Отыра бере басы кегжең еткен. Біз опасыз Борис Годуновты жеңіп, ата тағын алғанда неге келмедің? Енді саған қалай сенеміз? Мүмкін, жансыз шығарсың? Мүмкін, ертең қайта қашарсың? Мүмкін, князь Шуйский бізді улау үшін жіберген шығар сені? Тегіс айт! Егер адал болсаң, біздің патшалық мархаматымызды көресің! Опасыз, азғын болсаң, аяусыз қаһарымызды көресің! Сен хабарсыз кеткен кезде де Шуйскийге бас ұрған жоқ. Ораз-Мұхамед сонда ғана таныды. Патша дәргейінде жалғыз өзі ғана отырған марғасқа — баяғы казак атаманы Иван Заруцкий екен. Ораз-Мұхамедтің құшақ жая ұмтылуын күткен жоқ. Өзі келіп, көшпенділер рәсімімен оңды, солды төс қағыстыра құшақтаған. Бірақ хан Касимовскийдің жөні бөлек. Ақыр түбінде тума әміршісін тапқан кейбіреулер сияқты, сен — 17 май күні өліпті деген, сен — сен емес, басқа адам деген өсек, лақапқа нанбады. Енді дәргейіңе келіп отыр. Міне!
Анық өзі. Аңдап қара, қапысыз таны! Жетектеп, тақтың қарсы алдына апарды. Түксие түнерген әмірші басындағы қызыл төбе құндыз бөркін желкесіне қарай ысыра шалқайтып, айтылған сөздің өзіне ешбір қатысы жоқтай, қимылсыз кекірейген де қалған. Ораз-Мұхамед « анық өзіне » бажайлай қарады. Бойы ортадан сәл төмен, төртпақ кісі екен. Сирек, жирен сақалы тамағына біткен, маңдайы қыртыс-тыртыс. Сүйекті, үлкен мұрны үстіңгі түрік ерніне төне түскен. Сәл-пәл тершіген беті әлде шабдар, әлде сары таңдақ. Бітіс-болмысында ақ патша түгілі алпауыт боярға тән ешқандай сыпат жоқ, кемеңгер біліктілік, кірпияз бекзаттық, ноян ірілік атаулыдан ада, үстіндегі қымбат киімі демесе, түр-тұлғасы әлде қарақшы қара шаруаға, әлде жалдамалы жолнерге көбірек ұқсайтын аса сүйкімсіз әміршінің бар құдіреті көзінде екен. Тұздай, дөп-дөңгелек. Дымдана жалтырап тұр. Бар зұлымдық түбіне тұнған перінің көзі. Оқыс жалт етіп, үңіле қарағанда, Ораз-Мұхамед өңменінен суық жел шаншылғандай сезінді. Бір сәт. Бір сәт қана. Содан соң лоқсыған жиреніш пайда болған. Бойын әлде ыза, әлде намыс буғандай. Кенет дірілдей жыбырлап, сол иығы тартты. Енді болмаса тізесі қалтырардай.
Алтын Сарайдағы асқаралы қабылдауларда да толқып көрмеп еді. Жын-пері арбағандай қалтиып тұра берудің де, тағзым етіп бірдеңе айтудың да жөнін таппаған. Қысылтаяң халден Заруцкий құтқарды. Жетектеп әкеп, өзімен қатар, терезе түбіндегі сәкіге отырғызды. Өңі қандай дөкір болса, үні соншалық жіңішке әрі ащы. Осы кезде сыртта қабатынан екі-үш мылтық атылды. Шаң-шұң дауыстар шыққан. Келер сәтте есік сарт ашылып, ішке кеудесіне бітеу берен киген, салбырай түскен оң жақ қолынан саулай қан аққан, жалаң бас, шашы ұйпа-тұйпа, бет-аузы көгере қуарған рыцарь кірді. Бөгелместен төрге ұмтылды. Қанын шүмектей шұбата, еңкеңдей жүгірген беті ақ патшаның аяғына барып жығылған. Қуғыншылары да тақау екен. Іле-шала жетті. Үш адам. Артқы екеу асықпай есік жауып, босағада бөгелген. Алдыңғысы — қолында жарқылдаған ұзын сапысы бар, тура патшаға қарай ұмтылды: Патшаның аяғында жатқан бейшара ышқына шырқырап, орындық астына кіріп кеткен. Сапылы рыцарь сидаң сираққа жармасып еді. Жан қысылғанда еріксіз ауызға түсіпті. Оның үстіне жаралы ақ патшаның өзінен араша сұрап тұр. Ақ патша шыдамады. Рожинский өзінің кұрбандығын тастай салып, бойын жазды. Шегінген жоқ.
Алға емініп, ақ патшаға үңіле қараған. Айқайлаған жоқ. Тісінің арасынан сыздықтата, ызамен ысылдай сөйлеген. Ораз-Мұхамед жаңа, мына басбұзар есіктен ентелей кіргенде жанын қармаланған. Баяғы, заман түзу кездегі орыс салтымен қаруын тастап кетіпті. Сонда да орнынан көтеріле беріп еді. Қолы қатты Заруцкий етектен басты. Содан соң тырп еткізбей ұстап отырды. Өзі де қозғалмаған. Тіпті, мына башыбұзықтың ақ патшаны тілдегенін де естімегендей. Ал басы бұзық бөгеліп тұрмады. Құрбандығын сапымен арттан шабақтап, орындық астынан қуып шықты. Содан соң кеудесіне қона түскен. Сапыны тамаққа тік ұрып, қорқырата бауыздады. Бүрісе түксиіп, үнсіз қалған ақ патшаның аяғының астын көпірши аққан күрең қан жапты. Бұзық құрбандығын біржола бауыздап болған соң ғана, шаршағандай салқау қимылмен орнынан әрең тұрды. Сапысын қайда сүртерін білмегендей сәл-пәл бөгелді де, қызыл ала қаны жолақтана кілегейлеген қалпында сарт еткізіп, беліндегі қынға салды. Петрушка мен Димитрашка да емеспін! Мен — Гедимин әулетінен шыққан тума князь! Князь Роман Роский! Бүкіл Русия господарінің бас гетманы! Рәсім бойынша сөйлесіңіз. Және, великий господарь, сізге бірнеше сауал. Сатқын воеводаларды тегіс талқандаған кім?
Сізді тақты қала Москва түбіне жеткізген кім? Шуйскийдің өзін қамалға куып тыққан кім? Мен! Ендеше, олжа бөлісер кезде ғана келген пан Сапегаға сәлем айтыңыз. Жөнін тапсын! Әйтпесе... — Темір кеудеден әлі де жылыстап қан ағып жатқан өлікті нұсқады, — Меховецкийдің артынан кетеді.— Сәл бөгелді де, иіле бүктеліп құлдық ұрды. Ақ патшаға қараған да жоқ. Үнсіз, қимылсыз отырған Заруцкий мен Ораз-Мұхамедке тағзым еткен. Қарбаласта құрмет көрсете алмадым. Болған іске қатты өкінем. Гетман Рожинский есіктен шығысымен-ақ Дмитрий патша орнынан атып тұрды. Қалай батылы барады! Жоқ! Не ол, не мен тұрам! Әдеттегідей мас. Ашу үстінде қайда кіріп кеткенін де аңдамай қалса керек. Артынан дәргейіңе бас ұрды емес пе. Ертең өзі келіп кешірім сұрайды. Жетеді осылардан көргенім. Мен таққа алғаш мінгенде бәрін бүлдірген осылар болатын! Тағы да бүлдіреді. Қуам тегіс. Рожинский!. Асқан әбден! Гедимин әулетімін дейді. Мен Рюрик әулетімін. Қалай батылы барады! Қиын күнде кол ұшын берген ең адал құтанымды өлтірді! Гетман біреу-ақ болуға тиіс.
Ана Сапеганы ретін тауып Замосковьенің, сенің ғұзырыңа құлдық ұрмай жатқан аймақтарына аттандыру қажет. Тақты қаланы төңіректен тегіс оқшаулап, толық қоршауға алмай болмайды. Патша орындығына сылқ отырды, жақ астынан құлап, ешкінің бауыр жүніндей салбырай түскен сақалын уқалап үнсіз қалды. Патшалык қамын ойлаңыз, царицаның көңіліне қараңыз! Сырттан айбалталарының сабы жер сызған екі стрелец кірді. Ораз-Мұхамед өзі соншама үміт артып келген ақ патшадан түңіліп шықты. Құдай ерлік пен мәрттікті де, мал байлығы мен жан байлығын да, ақыл мен өнерді де аямай берген сүйікті жұртын жақсы патшаға жарытпай-ақ қойыпты. Баяғы Федор Иванович ақыл-есі кем нақұрыс еді. Ал мына Дмитрий Иванович әлде шайқымазақ, әлде әңгүдік. Батырдың тұлғасынан, азаматтың қасиетінен махрұм. Ең бастысы — қолында ешқандай құқығы жоқ дәрменсіз. Кенет бақытсыз Барыс патша есіне түскен. Билігі зор, ақылы кеніш еді. Бірақ оның билігінен көрген барақатың, ақылынан тапқан пайдаң қане? Қайта, ойлап істеген, қапысыз пішкен бар ісі тақа түбінде қып-қызыл зиянға шықты емес пе. Ал әлгі әумесер Рюрикович пе, басқа ма — бұл жағын шешу орыс ағайындардың өз ісі.
Жауға шапқанда жарақшының алды болған бұратана ешқашан тақ көтеру, тәж кигізу ісіне араласқан емес. VIII тарау ҚАҚПАҚЫЛ Дмитрий патша Москва түбіне бекінерде: « Ежелгі астанам бүлінбесін, бұқара жұртым жапа шекпесін — сол үшін тіке шабуылдан бас тартамын! » — деп айтуы әбден ықтимал және солай демеске шарасы да болмаған сияқты. Ораз-Мұхамед Тушиноға келіп түскен алғашқы күндердің өзінде байтақ шаһарды тура соғыспен алу мүмкін емесін аңдады. Нақты деректерге қарағанда, Шуйский бастаған боярлар жағында бұдан бұрынғы ұрыстарда шыңдалған жетпіс мың әскер бар. Дмитрийдің қол астындағы шерік бұдан үш есе, бәлкім, төрт есе артық. Ашық ұрыста ұйпап кетер еді. Алайда ерлік пен еп ұштасса, бекінісі берік, мұнараларына сансыз топ орнатылған қабат-қабат қорғанның өзі әлденеше жүз мың әскерге татиды. Жолынан емес, қолынан ғана алар амал бар. Екінші бір амал — тұралату, азық-түлік, керек-жарақтан тарықтырып, біржола діңкелету. Қайткенде де Дмитрий Ивановичтің Тушинода ұзақ аялдары күмәнсіз көрінген. Қара құрым әскер, қаптаған халыққа керегі де осы сияқты. Ең сыртқы шеп — үздіксіз ауысып отыратын қарауыл әскер болмаса, қалған жұрт жайбарақат.
Рас, кейде кез келген уақытта, күтпеген жерден, кейде бір, екі, тіпті, үш-төрт күн аралатып, кішігірім қақтығыстар болып қалады. Ұзамай ол да тыйылуға айналды. Қарсы бет алыстан арбасуға көшкендей. Ал Тушино бойкүйез деп те, думанды-шулы деп те айтуға келмейтін, берекесіз, бейберекет дырдуға көшкен, тоғышар әрі тойымсыз кепке түскен. Жарақты шерік мәңгі-бақи осында тұрып келе жатқандай; қара құрым халық бүгіні күмән, ертеңі тұман алмағайып заманнан өзге ештеңе тілемейтіндей. Ораз-Мұхамед аз ғана күн ішінде өзінің жаңа тобын іші-сыртын бірдей ақтара танымағанымен, бажайлап түстеді. Бүге-шігесін тегіс айырмағанмен, болмыс бітімін аңдағандай сезінді. Ораз-Мұхамед алғы лектегі жортуылшысына қарап, жалпақ жұртты бағалауға болмайтынын жақсы білетін. Өз басынан өткен жай. Әйтсе де Реч Посполита шерігінің ниет-пейілінен шошынған. Көк темір құрсанған кердең рыцарьлардың бойынан ерлік пен қайраттан басқа қасиет таппады. Бірақ көзсіз ерлік — құтырған қасқырда да бар, жойқын қайрат — ашулы аюда да бар. Адам… адамның жөні бөлек еді ғой. Бұлар да бөлек. Мейірден, кеңдіктен ада. Кісіліктен, мәрттіктен ада.
Дүрмек ішінде әр қилы тағдыр соқпағы осындай қия жолға түсірген абзал жандар жоқ емес те шығар. Тіл табысып шүйіркелеспеген соң ішін тану қиын. Әйтсе де анығы, бұл — олжа үшін, мал үшін аттанған қауым еді. Өзін жалдамалы жолнерден жоғары ұстайтын, ерікті рыцарьмыз деп кеуде керетін товарищ — жолдастар тобының тұрпаты сәл өзгешерек-ті. Біреу — ерлік, даңқ үшін атқа мініпті. Біреу — баяғы 17 май күні бүлік кезінде қаза тапқан туысының қанын қайырмақ. Алайда бәрі де ақ патша үшін емес, бүлінген елді бүлдіре түсу үшін жүргені байқалды. Товарищтің де тамағы тесік. Оның да артында үй-жайы, ағайын-тумасы бар. Ендеше, тегін олжадан неге бас тартсын. Қайта, жолнер жалғыз болса, ерікті рыцарьдың әлденеше жауынгер қызметшісі бар. Ұрыстан бос кездегі кәсібі — ел тонау. Тек кызметші пахоликтер ғана емес, Реч Посполитадан шыққан бар әскер тонау мен талау, өлтіру мен азаптау жолына түскені аңдалған. Олжа байлау, кек қайыру ғана емес. Ежелден бақас елді біржола тұралату. Ораз-Мұхамедтен бірер ай ғана бұрын мол әскермен келіп жеткен атақты Ян-Петр Сапега оңаша отырыста мұны жасырмаған.
Шоқша сақал, қияқ мұрт, қушық шеке, кең маңдайлы, ақ сұр сұлу өңді Сапега алғаш танысқан сәтте-ақ Ораз-Мұхамедке айрықша ықылас білдіріп еді. Тілі келте, әуені де өзгешерек болғанымен, орысша көп бөгеліссіз, біршама тәуір сөйлейді екен. Тәржімашы тілемейтіндей. Ораз-Мұхамед өзінің Қырымнан шықпағанын айтып еді. Менімен ашық сөйлесе беруіңе болады ». Екінші бір кездескенде, орыс боярлары мен Реч Посполита шляхтасы бас қосқан дастарқан басында бір сәт оқшау қалғанда: « Сендер төрт жүз жыл тыпырлап, ештеңе бітіре алмадыңдар, — деген. Қазір дүниеде бізден күшті халық жоқ! Егер біз болмасақ, түрік сұлтаны бүкіл христиан әлемін жаулап алар еді. Осы уақытқа дейін ұстап келдік. Енді біржола талқандаймыз. Ал Московия... » Сапега Московия мәселесін қалай шешпегін айтып үлгермеді, Тушино лагеріндегі ең үлкен адамдардың бірі Михайло Салтыков тостаған қағыстыруға қастарына келген. Ұзамай, көп алдында да, оңашада да, жүздескен сайын сыр тартатын болды. Ораз-Мұхамед те кеңестен қашпады. Бірақ әдетте тындаумен шектелетін. Аз кездесуде көп нәрсеге қанықты. Көп нәрсеге күмәні артты. Бірақ ақиқат көзі жеткені — Реч Посполита канцлерінің немере інісі олжа соңында жүрген кісі емес.
Бір басына жетер байлығы бар. Атақ-даңқ жолында да жүрген жоқ. Бір әскербасыға жетер абыройы бар. Түйгені бөтен, мұраты шетін. Керек десеңіз, — Ораз-Мұхамед өз құлағына өзі сенбеді, — « ертегіден келген екі басты самұрық күрен ту бетіндегі қара бүркітпен алмасуы қажет! » Өзі туралы, өз жұрты туралы ойы қаншалық асқақ болса, ағайын қауым, аталас ел туралы түсінігі соншалық төмен. Иә, мәртебелі хан, сіз бен біз басып жүрген жер — домалақ шар кейіптес. Әрине, алып шар. Ал күн — шығыстан шығып, батыстан бататын күн бар ғой, сол күн — қозғалмай, бір орында тұрады. Аспанда айналатын — күн емес жер. Міне, күн былай, құдайдың құдіретімен кеңістікте асылып тұрады. Ал жер, әрине, ол да жаратушының жарлығымен, міне былай, шыр айналады. Әрине, мына біздер шашылып, жан-жаққа ұшып кетпейтіндей, баяу ғана. Күнді бір жылда бір-ақ рет айналып үлгереді. Коперник! Біздің Коперник ойлап тапты! Күннің қозғалмайтынын. Ал жердің домалақ екені, қайда, атам заманнан белгілі.
Ал бұлар әлі естімеген... Жарар, — деді сосын басылып.— Естімеу айып емес. Сен де естімепсің. Бірақ, мәртебелі хан, сен бірден ұқтың. Күлген жоқсың. Ал князь Трубецкойға айтып көрші осыны — сендіре алар ма екенсің. Надан! Қалың надан! Тағылық басқан, пұтқа табынған дінсіз тайпалар жайлаған өлке екен. Испандар мен португалдар бастап, құдай жолына, адамшылық жөніне түсіріп жатыр. Өз елдерінің мөлшерінен жүз есе артық жерге ие болды, ен байлыққа кенелді. Ал біз теңіз ісіне кенжелігімізден еселі сыбағадан құр қалдық. Бірақ үмітсіз емеспіз. Біздің болашақ — шығыста. Әзіргіміз тек алғашқы қадам ғана... — Бұл — тек біз үшін ғана қажет шаруа емес, — деген. Тек қана пайда! Реч Посполита туы астына қараса, көзі ашылады, надандықтан арылады, мәдениетке жетеді! Алдыңғы қатарлы боярлар мұны түсіне бастаған сияқты. Мәселен, Мишель Солтык… — Русия — алып ел, — деді Ораз-Мұхамед. Салтыков сияқты боярлардың ырқына көне қоя ма... — Жарқын жүзді хан! Небәрі бес мың рыцарьмен. Үлкен соғыс та, қырғын қан төгіс те болды — өзіне-өзі соғылған.
Ал бүгін Тушино түбінде тұрған Реч Посполита шерігінің өзі жиырма мың. Варварлардың екі жүз мың қолына төтеп бере алады. Тума патшасының жолында жан қиюға әзір қара құрым жұрт өз алдына. Бәрі де біздің еркімізде. Қалай түйсек, солай шешіледі. Ал қазір... қазір Московия мен Реч Посполита арасында бітім бар. Король... король Жигимонт — ақылы аз, ойы келте кісі. Ата-тегі швед, тәрбиесі — неміс, біздің мәрт халықты қайдан түсінсін! Ал мұндағы жұрт, — екі қолын жайды, — өз қалауымен аттанған еркін шляхта. Біз, жарқын жүзді хан, азат халықпыз. Ешкім де өз қолымыздан сайлаған корольдің құлы емес. Шын кеніш өмір бізде. Бізбен бірге болсаң, мұратқа жетесің! Еркіндігіңе ешкім қол сұқпайды. Хан, король, царь — үш таған, бірінсіз бірінің күні жоқ. Бірі құласа, екіншісі де ұзақ тұрмайды. Оны өзің де танығансың, жаксы білесің. Иә. Ораз-Мұхамедтің танығаны мен білгені көп еді. Сондықтан да қайда жүрсе бақыт таппаған. Қайда жүрсе қарақан басы қайғыдан арылмаған. Бірақ білмес кілтипаны да, шешпеген жұмбағы да көп екен. Жер домалақ.
Күн айналмайды, жер айналады. Жер домалақ. Жер домалақ... Ұйқысыз түндерде басы шытынай кеберсиді. Бірақ қалай ойламассың. Айтқаны — шындық. Шындық — жердің домалақтығы емес. Домалақ шығар, сопақ шығар, дөңес, не ойыс шығар — жеті жұрт келіп кеткен, жетпіс жұрт қиқаласып жатқан қара жер — әлемдегі барлық патша бір-ақ күнде қырылса да орнында тұра ( немесе айнала ) бермек. Шындық... шындық — Реч Посполитаның түпкі ниеті. Реч Посполитаның немесе... Анықтап, қазбалап сұрамағанына өкінген. Өз жағына біржола тартқысы келеді. Айтатын еді. Айтпаған не қалды? Иә, Дмитрий Ивановичтің ақиқат жайы. Мейлі! Сол болар, басқа болар, әйтеуір, орыс патшасы ғой. Орыс... қай орыс? Түп мұратын ашық айтты. Жоқ! Бұған жол беруге болмайды! Жол бермейтін сен кімсің? Хан — король — царь! Сақтайтын сен емес. Реч Посполита — Русия... Реч Посполита!.. Көзіне жарты дүниені жауып кеткен жалғыз басты бүркіт елестеген. Жоқ! Оның қисыны келмес! Өзінің дәрменсіз, шарасыз қалпын баяғыда ұққан.
Бірақ жер тағдыры бір адамның, бір топтың, тіпті тұтас бір халықтың қалауымен шешілмейтінін пайымдағалы да көп болып еді. Сабыр тауып, астарын аңдады. Бірақ жердің де адам басы сияқты доп-домалақ екенін танып-білген тәкаппар панмен бүкпесіз сөйлесудің сәті түспеді. Өз шешімі ме, әлде децемвирлер ( * Тушинолық пандардың ол адамнан құралған жоғарғы әскери кеңесі ) нұсқауы ма, Ян-Петр Сапега ляхтардан, литвиндерден, черкастар мен орыстардан құралған, жабдығы түгел, жарағы сай отыз мың әскермен терістік қапталдағы қалаларды бағындыру үшін Тушинодан дүрк көтеріле аттанған. Соңынан қуа шыққан дарынсыз воевода, патша інісі Иван Шуйскийдің қалың қолын ту талақай етіп, 23 сентябрьде Москвадан күндік жердегі тас қамал, Русияның рухани ордаларының бірі Троица-Сергий монастыріне жетті. Қоймаларына қаншама қымбат қазына жиналған аса бай, мұнараларына ауыр зеңбіректер орнатылып, қабырғаларына қаншама әскер топталған айрықша қуатты бекініс төрт тараптан бірдей қоршауға алынды. Тушинодағы Салтыков бастаған боярлар құдайына тәуба айтып, Шуйскийдің санаулы ғана күндері қалғанына сенім білдірісті. Шындығында, атақты монастырь ғана қыспаққа түспеген. Сапеганың жасағы астананың терістік қапталын тегіс Дмитрий патша атына сертке келтірді.
Азық-түлігі мол Рязань аймағымен арадағы көпір қызметін атқарып тұрған Қоломна құласа, Шуйский бітеу белдік ішіне түспек. Бір кезде Болотниковты жақтаған, енді Дмитрий патшаны танығысы келмеген Коломнаға қарсы мол әскер аттанған. Бірақ... істің қиюы қашты. Дмитрий ағзамның Коломнаға бет алған айбынды әскерін бұрын атақ-даңқы шықпаған беймәлім воевода басқарған жасақ ойсырата жеңіп, кері айдап тастапты. Тушинодағы тойдың шырқын бірінші болып бұзған жас воеводаның аты да Дмитрий екен. Князь Дмитрий Пожарский. Коломна құламады. Әйтсе де, үш тараптан бірдей қыспаққа түскен Шуйский өкіметінің жаны алқымға келгені анық еді. Күн суытып, қыс ызғары тақаған сайын қақтығыс көбейе берді. Және күш — Тушино жаққа ауғандай көрінген. Ұрыс бақыты емес. Күнделікті беттескен, Тушино мен Москва аралығындағы кең жазықтағы үлкенді-кішілі соғыстар екі жаққа бірдей көп шығын әкелгенімен, ешкімді де жеңіске жеткізбеген. Тепе-тең күрес, кезек аударысқан алыс емес, иық тірескен арпалыс. Тушиноға күш қосқан — астанадан бері қашқан жұрт. Және қара бұқара емес, бас көтерер боярлар, аталы алпауыттар, толып жатқан приказдағы үлкенді-кішілі қызметкерлер.
Бір кезде Борис Годуновтың өзімен таққа таласқан Федор Никитич — бүгін Филарет әкей атанып, бүкіл Русия патриархы деп жарияланған, « анық өзінің » « нағашы ағасы », атакты Романовтан бастап, бір кездегі саясат тегершігі, әміршіге қажетті шеңберін айналған соң іс басынан тайдырылған, енді ешкімге де керегі жоқ Василий Щелкаловқа дейінгі, дуан ұстап отырған думный дьяктан бар ғұмырын сия сауыт шұқумен өткізіп келе жатқан тауықсоқыр подъячийге дейінгі аралықтағы жүздеген « игі жақсы ». Кім екенін түстеп түгесу мүмкін емес. Дмитрий Ивановичтің дәргейіне келген нояндарды санап шығудан Василий Ивановичтің қасында кімдер қалғанын түгендеу әлдеқайда оңай. Шынын айтсақ, кімнің қайда екенін ажыратудың өзі қиындаған. Мәселен текті тұқым тұяғы саналатын алпауыт тақта отырған Василий патшаға әлденеден кектенді. Немесе болмашыға өкпеледі. Немесе аумалы-төкпелі заманда ертеңгі күнім не болады деп қауіптенді. Кектенген, өкпелеген, қауіптенген, әлде басқа бір сезім жетелеген бояр, жанасар, князь, тіпті, жай ғана дворян жалғыз өзі, екі-үш адам болып, әйтпесе қарауыл, қосшы, жасауыл жарақшысы бар, тұтас тобымен көтеріліп, ретін тауып Тушиноға қашады.
Тушинодағы патша өз дәргейіне бас ұрған, құдай атымен адалдыққа ант берген алпауытты құрметке бөлейді. Дастарқаншыға — жанасар атағын, жанасарға бояр дәрежесін береді. Еншісіне жаңа қоныс, иеліктер бөледі. Ертеңіне, әлде арада екі-үш күн, екі-үш апта, бірер ай өткенде әлгі бояр, жанасар немесе атақ-дәрежесіз, әйтеуір, бір дворян — кім болса да, осының алдында ғана « Шын, тума патша — осы сенсің, Дмитрий! » деп, көзіне жас ала құлдық ұрған алпауыт ноянның көңіліне секем кіреді, әлденеден қауіптенеді, күш — бері емес, ары ауғандай көрінеді, әйтпесе жылы үйін, ақ ет, күн бетті келіншегін, бала-шағасын сағынады. Ретін тауып, кері қашады. Керегін алады. Атақ-мансабы артады. Жаңа қоныс, жаңа иеліктер байланады. Арада ай өтеді, мүмкін, бірер апта, мүмкін, екі-үш тәулік қана озады. Ақылы көп алпауыт Тушиноға тартады. Жаңа құрмет, жаңа сый. Қауіп жоқ, қатер жоқ. Қалаған күні кері қашасың. Василий Иванович кеудеге теппейді. Оған кісі керек. Қошеметші бояр, қызметші құтансыз патшада құн жоқ. Дмитрий Иванович сөкпейді.
Оған да кісі керек. Пәленше-екең келіпті. Түгенше-екең де дәргейіне бас ұрыпты! Онсыз бедел жоқ. Әуелде жаңа келген кісіге әркім-ақ: « Бәрекелді! Енді қайтсін! » деп ризашылық айтқан. Өз тобына қайтып барғанда да адасқан қаз үйірін табадымен артық кінә коймаған. Ал екінші мәрте айналғанда көлденең жұрттың көбі жирене жатырқап еді. Үшінші айналымда жаппай күлетін болды. Патшасын күнде өзгертіп, қайда барса да құдай атымен крест сүйген мұндай сұмқадамдар кісі есебінен шығарылып, халық аузында « перелеты » деп аталады. Қарға болар, қаңбақ болар, « ұшпа » ныспылы арсыздың құлағы қызармайды. Тіпті, өзін азғын санаған жұртты тегіс ақымақ көрсе керек. Шынында да, көп ұзамай-ақ Тушино мен Тас қамал арасындағы ілгерінді-кейінді қатынас бірді-екілі адам емес, еті тірі, ебі мол жұрт жаппай қабылдаған жаңа тәсілге айналды. Алмағайып заманда екі топқа бірдей жағасың. Екі жақтан да сый-сыяпат көресің. Астанадағы таққа адалмыз деп кеуде қаққан мықтылардың өзі Тушиноға не інісін, не жақын бауырын, әйтеуір, өз әулетінің бір жылпос өкілін жіберер еді. Сақтықта қорлық жоқ.
Кім біледі, тақ төңкеріліп, бүгін Вор аталған адам ертең шынымен-ақ царь и великий князь болып шыға келсе... қорғаушы, қолдаушы бар. Дүние қалай төңкерілсе де, аталы әулетің жапа шекпейді, таққа кім мінсе де ұтатын сен боласың. Қанша заманнан бері ел билеп, жұрт ұстап келе жатқан « игі жақсылар » ары ұшып, бері қонып жатқанда, қанішерлікті кәсіп еткен жалдамалы жендет пен кінді шапса да айызы қанар балталы бұзыққа не жорық. Халқының қамын ойлауға тиіс боярлар көтерме саудаға кіріскенде, тиыннан теңге құраумен күн кешкен саудагерге не кінә. Жалдамалы жасақшылар ары өтеді — ақша алады, бері өтеді — жалақысын сұрайды. Қара су бетінен қаймақ іздеген сұғанақтар екі жаққа кезек қатынап, тұмсық сұғар тесік, түсім сауар емшек іздейді. Ал саудагерлер… саудагерлердің күні жаңа туып еді. Байтақ шаһардағы бар көпес Тушиноға төгілгендей. Бес, он, бірер жүз емес, екі-үш мың. Тушинодағы бір шеті мен екінші шеті ат шаптырым, ығы-жығы тұрақтың бір өңірін тұтасымен жайма базарға айналдырды. Және бұл — кері базар, сатудан гөрі алу көбірек.
Жалдамалылар әр тараптан тонап әкелген, онсыз да жер кепеде шіріп, топыраққа былғанып жатқан қымбат кездеме, асыл бұйымдарды ширек бағасына алады. Ақшалай емес, заттай төлейді. Жай зат емес. Арақ-шарап. Арақ-шарап қана емес. Азық-түлік, оқ-дәрі. Онсыз да жартылай қоршаудағы, бар жағынан бірдей тарығып отырған қаладан артынып-тартынып еркін шыққан саудагерлердің сырттағы жауға тамақ тасуына таңырқауға болар, ал оқ дәрімен қамтамасыз етуі — ақылға сыймастай еді. Бірақ бұлғақ тұсы — бәрі де сыяды екен. Ар саудасы өріс алған жерде мал саудасының несі айып! Саудагерлер сөресі ғана емес, бүкіл Тушино былық базарға айналды. Бұл кезде Тушинодағы тобырға әділет іздеп келген біраз жұрт өз жөнін тапқан. Мұндағы патшаның күмәнді тегі, бейшара болмысы туралы әңгіме біржола етек алды. Вор! Кәззап! Алдамшы азғын. Хош. Сонда асыл тектің кім? Шуйский ме? Атасы мәлім, бірақ басқасы да мәлім. Ал беделі... беделі мұндағы Вордың ар жақ, бер жағы. Көп жұрттың басын қатырған — осы. Және өтіріктен шынды айыру қиын еді. Өзіңе-өзің сену қиын, көлденең кісіге қалай үміт артарсың. Ел басқарған игі жақсылардың сыры ашылды.
Енді кімің бар? Әлде сен де жел айдаған қаңбақтай, ілгері-кейін көше беруің керек пе. Ана патша құласын, мына патша орнасын. Жын кетіп, пері келді. Табарың не? Бәрі қалпына түссін. Ұтқаның қане? Ораз-Мұхамед өткенін екшеп, бүгінін безбендеп, ми батпақтан жұлық түсірмей өтер жол таппады. Кейде, тіпті біржола батып кеткендей тұншығатын. Ал қайың күбідей құндыз бөрік киген Салтыков жалғанды жалпағынан басып, қарқ-қарқ күліп жүр. Дүлей дұшпан Түркістандағы Әзірет-Сұлтанды күндіз-түні атқылап, қиратып жатыр екен дейді. Алтын өңірлі айыр қалпақ киген ақ сұр қазақ ертең алар өзгеше еншісін ойлап, масаттана жымияды. Түркістандағы көк күмбездің төбесі бүтін, іргесі берік. Төңірегі тыныш. Троица-Сергий ғибадатханасы күндіз-түні тынымсыз атылған ауыр топ астында қалған. Әлі берілмеген, әуелгі орнында тұрған. Бірақ төңірегіндегі неше күндік жер тегіс ойран. Қорғаны жұқа қалың ел, ешбір патшада шатағы жоқ қара бұқара талауға, тонауға түскен. Кенеусіз қырғынға ұшыраған. Азанда жауған ақша қар кешке қарай кызыл жентекті мұзға айналады.
IX тарау ХАТТАР Государя царя и великого князя Дмитрея Ивановича всеа Русии великому атаману, братцу моему Яну-Петру Павловичю Сапеге, коштеляновичю Қиевскому, старосте Усвятцкому и Кирепецкому, хан Ураз-Магмет Касимовский челом бьет. Буди, братец, под Троицею, на Государеве службе, здрав, штоб мне здравье твое слышечи радоватися, аже даст Бог очи твои в радости видети; а пожалуеш похошь про меня ведати, и я, Божиею милостию, при Государевых Царьских светлых очех, в его Государевом Стане под Москвой, генваря по 14 число во нынешнем 117 году, дал Бог, жив, а впредь Бог волен. Да отпустил я, братец, в Касимов, для береженья от воров, от своих Государевых изменников князя Норзака Молкаманова и людишек своих, а итти им под Троицею; и как, братец, тот князь Норзак к тобе приедет, и тобе б пожаловати, его велети поберечи, и его с товарищи пропустити, и дати им проеждея грамота, за своей печатию, штоб им на дороге никакие шкоты не учинилося. А яз тобе, братец, много челом бью.
Бауырым, Троица түбіндегі Ағзам қызметінде есен болғайсың, саулығыңды естіп сүйіне берейін, жүзіңді қуанышпен көруге жазсын; менің жайымды білгің келсе, құдайдың рақымымен, патша ағзамның жарқын жанары алдында, тақсырдың Москва түбіндегі Тұрағында, биылғы 117 жылдың ( 5117 — 1609 жыл, —М. Жә, бауырым, мен Нұрұзақ бек Мүлкамановты және өз кісілерімді қары-қарақшыдан, өзіміздің патша ағзамның опасыздарынан сақтық үшін Касимовқа қайтарып отырмын, ал бұлар Троица арқылы жүреді; сол Нұрұзақ бек өзіңе жетісімен, мархамат етіп, жаманшылықтан сақтағайсың, һәм жолдастарымен бірге ары өткізіп жібер, һәм өзіңнің мөрің басылған жөнекей-хат бер, жолда ешқандай жәбір-жапа көрмесін. Ал өзіңе, бауырым, дұғай сәлем. Буди, братец, здрав на многие лета на Государеве царьской службе, штоб мне здравье твое слышечи радоватися, аже даст Бог в радости очи твои видети; а про меня, братец, пожалуеш спросиш, и я Божиею милостию здорова февраля по 13 число, впереди Бог.
Да пожаловал меня, братец, покойный Государь царь и великий князь Федор Иванович всеа Русии станным поместейцем в Ерославском уезде селцом Ивановским Глебова с деревнями, да в Ростовском уезде селцом Деляевым с деревнями ж; и ныне, братец, пришла грамотка ко мне от людишек моих, что прислан в поместейца из Ерославля пан Ян Незабытовский, и правет иа моих крестьянишках данные и сошные денги и корм, мяса говяжья, и бораны, и гуси, и муку ржаную и пшеничную, и рыбу и соль, пресной мед, и конский корм, сена и овес и всякие кормы; и загонныя ратныя люди в мое поместишка приезждают и абиду чинят великую, домишка крестянские разоряют и живаты их емлют грабежам.
А яз прошу тобя, братец, пожаловати, отписати в Ерославль пану Незабытовскому бережелнаю грамоту за своею печатью, а в Растов бережелна грамоту, за своею печатью приказным людем, кто в Растове приказныя люди от тобя, на селцо Деляева с деревнями, штоб ани берегли то поместейца, и данных и вытных денег и всякого корму править не велел и загонным людем, шарповникам не въезждать и ратным людем, паном и казаком, стрелцом, которая пойдут на Государеву службу ставитися, у крестьянишек и абиды крестьянишкам чинить не велите ж. По се места, ты, братец, жаловал меня, берег, а нынеча б тобе, братец, такоже пожаловати, любви своей и добродетели не убавити, а прибавити. А впредь, братец, вижу в радости очи твои. А яз тобе челом бью. Бауырым, патша ағзам қызметін ұзақ жылдар бойы есендікпен атқар, сенің саулығыңды естіп сүйіне берейін, құдайым жүзіңді қуанышпен көруге жазсын; ал, бауырым, менің жайымды сұрасаң, февральдің он үшіне қарады, шүкір, денім сау, алдағысы құдайдан.
Жә бауырым, Бүкіл Русия патша ағзамы һәм ұлы князі Федор Иванович марқұм маған Ярославль дуанынан Ивановское Глебово селосын дервняларымен қоса, һәм Ростов дуанынан Деляево селосын, оны да деревняларымен қоса, мекен-жайлы қоныс ретінде сыйға берген-ді; ал енді, бауырым, маған кісілерімнен хат келіп тұр, Ярославльдегі поместьеге пан Ян Незабытовский жіберілген екен, ондағы менің шаруаларымнан жекелей және қауымдай алым-салық жинап жатқан көрінеді, сиыр еті, қой, қаз, көкнайза және бидай ұны, таза бал, балық, тұз тәрізді азық-түлік пен пішен, сұлы сияқты ат жемі — алмаған нәрсесі жоқ; һәм жарақты жауынгерлер поместьені басып кеткен, һәм көп қысас жасаған көрінеді, шаруалардың үйлерін тонайды, бар-жоғын талап алады.
Ал енді, бауырым, сенен сұрарым, Ярославльге, пан Незабытовскийге өзіңнің мөрің соғылған пана-хат жазып жібер, һәм Ростовқа да, ондағы қызмет басында отырған, өзің тағайындаған адамдарға Деляево селосы мен деревняларға арналған, өз мөрің басылған пана-хат жібер, бұлар сол поместьені сақтасын, алым, айбана ақша, азық-түлік, жем алуға әмір етпесін, һәм жарақты жұрт, қарулы қызметшілер бармасын, һәм патша ағзам қызметімен жүрген жасақшы кісілер, пандар, казактар, стрелецтер шаруаларға жәбір-жапа көрсетпесін деп бұйырғайсыз. Күні бүгінге дейін, бауырым, рақымың көп болды, енді бұдан былай да қайырыңнан қақпа, ықылас-пейілің тарылмасын, көбейе берсін. Ал, бауырым, жүзіңді жақсылықпен көрейін. Өзіңе дұгай сәлем. Писал яз к тобе, братец, преже-сего, что за нами в Юрьев-Полском уезде селцо Черникова да Чиписова с деревенки, и штоб ты, братец, пожаловал, послал свою бережелною грамоту за своею печатью, штоб в том поместейце от загонных людей, шарповников крестьянишкам нашим абиды и продажи не было и от всяких ратных людей.
И ты ко мне, братец, пожаловал писал, што ты от собя и приказным людем бережелною грамоту за своею печатью послал, то моего поместейца велел беречи. И нынеча, братец, пришла грамотка от крестьянишак, што приехал дей пахолок в то поместейца пана Салвоя, а приехав, людей всех перебил и пересек и переграбил, и хлеб крестьянишкам моим велел молотить; и людишка дей, братец, от того поместейца разбежалися разно, а в подворишках стало пуста, и што было припасено запасишки, он тот запас весь поимал, а людишек тех из селишек бибил. Братец пан Ян-Петр Павлович, пощеди, отпиши от собя грамоту, за своею печатью, и пошли грамотою пристава в Юрьев-Полской, штоб поместейца не запустела, и крестьянишка разно не разбрелися, и штоб им шкоты никакия не учинилося. А послал яз, братец, к тобе с сею грамоткою, марта по 1 число племянника моего Мурат-Магмета, и тобе б, братец, пожаловати ему дати проеждея грамота, за своею печатью, да одну роту людей, штоб ему от загонных людей безстрашно ехати дорогою.
Мен саған, бауырым, бұдан бұрын жазып едім, Юрьев-Польский дуанындағы Черниково және Чиписово селолары, төңірегіндегі деревняларымен бірге маған тиесілі, рақым етіп, мөрің басылған пана-хат жібер, жарақты жұрттан, қарулы қызметшілерден сол поместьедегі біздің шаруаларымызға ешбір жапа һәм қысас болмасын, жасақшы жұрттың қай-қайсысы да қорлық көрсетпесін деп. Ал сен, бауырым, рақымың түсіп, маған жазып ең, өзіңнің мөрің басылған пана-хатты қызмет басындағы адамдарға жібердім, өз тарапымнан сол поместьелерді қорғауға бұйырдым деп. Ал, міне, бауырым, шаруалардан хат жетті, сол поместьеге пан Салвойдың пахолигі келіпті, келісімен барлық жұртты сыпыра сабаған, соққыға жыққан, жағалай тонаған, һәм менің шаруаларыма әмір етіп, астық бастыртқан, һәм сол поместьедегі кісілер тым-тырақай қашқан көрінеді; селолардағы қонакжайларымыз тегіс үптелген, барлы-жоқты қорды тақырлап сыпырып әкеткен, ал қызметшілерді қуып жіберген. Бауырым Ян-Петр Павлович, аясаңшы, өз атыңнан хат жазып, өзіңнің мөріңді соғып, сол хатпен Юрьев-Польскийге өкіл жібер, поместье күйзелмесін де, шаруалар тозғындап қашып кетпесін, оларға ешқандай жәбір-жапа жасалмасын де.
Ал, бауырым, саған бұл хатпен марттың бірі күні, өзімнің жиенім Мұрат-Мұхамедті жібердім, һәм сен, бауырым, рақым етіп оған жөнекей-хат бер және бір рота кісі бер, қайтарда жарақты жұрттан қауіпсіздік үшін. Да пожаловал ты, братец, преже сего, послал на Углеч от собя, бережелною грамоту, за своею печатью о моем поместейце в Углецком уезде в Койской волости, да в Кацкой волости, и в Ерославском уезде о селце Ивановском Глебова, да в Ростовском уезде о селце Деляева с деревнями; нынче, деи, братец, тех грамот бережелных, што ты послал за своею печатью не слушают: загонные люди, шарполники, литва и черкасы, и козаки, в те наши коместейца, и всякие ратные люди приеждяя крестьянишек грабят, бьют, и мучят, и даней правят и кормов конских и людских правят же, и крестьянишка от того разбрелись разно.
И нынеча, братец, послал яз к тобе племянника моего Мурат-Магмета, и как, братец, племянник мон к тобе приедет, а тобе б, братец, пожаловати, дати от собя на те наши поместейца бережелныя грамоты за своею печатью, штоб в те нашй поместейца загонным людем, шарполникам не въеждяти, литве и черкасом, и казаком, и всяким людем ратным, абид б крестьянишкам не чинили, и даней и кормов конских и людских не правили, штоб от того и досталные крестьянишка разно не разбрелись.
Да пожаловати б тобе, братец, отписати от собя, в Володимер, к панам, и послати пожаловати бережелноя грамота за своею печатью, штоб они в мое поместейцо, в Володимерской уезд, в Гускую волость, для податей и кормов конских и людцких, не послали и крестьянишкам абиды и продажи не чинили ( а место, братец, и так пустое ); а прежи, братец, того, не токма-что взяли Государевы подати и кормы конские и людцкие, взяли въоднорядь, взяли вдвоя и свыше, а нынча де присылают ещо, и продажу крестьянишкам чинят великую. Из Стана под Москвой, марта в 17 число.
Жә, бауырым, сен ілкіде рақым етіп, Угличке өз атыңнан, өз мөріңмен пана-хат жіберіп ең, менің Углич дуаны, Қой болысындағы және Қат болысындағы поместьелерім турасында, Ярославль дуанындагы Ивановское Глебово селосы турасында һәм Ростов дуанындағы Деляево селосы мен деревнялар турасында; ал қазір, бауырым, сен өзіңнің мөріңмен жіберген сол пана-хаттарды тыңдамайтын көрінеді: жарақты кісілер, қарулы қызметшілер, литвиндер мен черкастар, казактар һәм әр қилы жасақшылар біздің сол поместьелерге басып кіріп, шаруаларды тонайды екен, ұрып-соғатын, һәм азаптайтын көрінеді, һәм салық салған, һәм атқа жем, адамға азық алған, осыдан соң шаруалар қашып-пысып, тозғындап кеткен. Ал енді, бауырым, саған өзімнің жиенім Мұрат-Мұхамедті жіберіп отырмын, осы жиенім өзіңе келісімен, бауырым, сен рақым етіп, өз атыңнан, өз мөріңмен біздің әлгі поместьелерімізге пана-хаттар бер, біздің сол поместьелерімізге жарақты кісілер, қарулы қызметшілер кірмесін, һәм литвиндер, һәм черкастар, һәм казактар, һәм әр қилы әскери жұрт шаруаларға жәбір-жапа жасамасын, ат жемін, адам азығын алмасын, зорлық-зомбылықтан қалған шаруалар да тозғындап кетпесін.
Әмбе, бауырым, Владимирдегі пандарға да өз атыңнан, өз мөріңмен пана-хат жазып жіберсең, олар менің Владимир дуаны, Гусь болысындағы поместьемнен салғырт һәм ат жемі, һәм адам азығын алуға кісі жібермесін, һәм шаруаларды жәбірлеп, талап-тонамасын ( ал бұл жер, бауырым, онсызда қаңырап тұр ); ал бұдан бұрын, бауырым, патша ағзамның алым-салығы, ат жемі мен адам азығын жай ғана жинаған жоқ, үстемелеп алды, екі еселеп, одан да асырып сыпырып әкетті, енді тағы да кісі жіберіп отыр һәм шаруаларға шектен тыс қысас жасауда. Москва түбіндегі Тұрақтан, марттың 17 жаңасы. Преже сего я при князе Василье Ивановиче живот свой мучил от изменника от Исинея Корамышева, а искал он тогды моей головы. А нынче тот изменник Исиней Корамышев на Стане у царя Дмитрея Ивановича и всякие дела и крепость в нем. Да нонеча он при Государевых Царьские светлых очех учал меня лаяти и позорити, и называти изменники.
Дей, што тогды, во 116 году велено мне, по Государеве цареве и великого князя Дмитрея Ивановича всеа Русии грамоте, собрав с Понизовых городов ратных людей, дворян и детей боярских, князей и мурз и тотар и мордву, быть к его Царьскому величеству на его Государев Стан под Москву и его Государевы Царьские светлые очи видети со всякими ратными людми. Приехал дей, я на Стан один одиношенек, дей от того вся мордва пристали к ворам, а Касимовския ратныя люди разбрелися разно. Я не изменник. Мордва не пристали Шуйскому, а Касимовския ратныя люди не разбрелися разно. И князь Чаш, и князь Соманай, и князь Норзак и мурзы, и казаки, тотары в Касимове сидяху крепко, штоб живот свой, и семьишак, и детишак свои беречи от всякие воры и изменники от загонных людей, от шарполников, и литвы и черкас. И тобе б было известно. А я здеся иноземец, рода и племяни у меня нет, во всем надежен на Бога. Из Стана под Москвой, марта в 30 день 117 года. Ураз-Магмет хан.
Мен ілкіде, князь Василий Ивановичтің тұсында сатқын Есеней Қарамышевтан қаншама запы шектім, ол менің басымды жойғызбақ болып еді. Ал енді сол сатқын Есеней Қарамышев Дмитрий Иванович патшаның Тұрағына келіп отыр, һәм беделі зор, һәм қолында күш бар. Әлгінде, патша ағзамның жарық жанары алдында маған әкіреңдеп, масқара сөздер айтты, сатқын атандырды. Анау бір кезде, 116 жылы ( 5116— 1608 жыл, — М. Бүкіл Русияның патша ағзамы һәм ұлы князі Дмитрий Ивановичтің жарлық-намасы бойынша Еңіс қалаларынан дворяндар мен бояр ұлдары, бектер мен мырзалардан, татар мен мордвадан шерік жинауға тиіс едің деді, патша ағзамның Москва түбіндегі байтақ Тұрағына мәртебелі мәліктің, жарқын жанары алдына көп әскермен көрінуің қажет еді, ал сен Тұраққа сопа басың ғана келді деді, осының нәтижесінде бүкіл Мордва қарақшыларға қосылды, ал қасымлы әскер тарап кетті деді. Мен сатқын емеспін. Мордва Шуйскийге қосылған жоқ, қасымлы әскер ешқайда тараған жоқ.
Шәш бек те, Саманай бек те, Нұрұзақ бек те, һәм мырзалар, һәм ноғай-қазақтар, һәм татарлар Хан-Керменде берік бекініп отыр, әр түрлі қары-қарақшыдан, азғын-сатқыннан, жарақты бейбастақтардан, қарулы қызметшілерден һәм литвиндерден, һәм черкастардан өздерінің мал-жайын, үй ішін, бала-шағасын қорғамақ. Сен осыны білсін деп едім. Ал мен жаттан шыққан жалғызбын, мұнда агайын-туыс, ата-жұртым жоқ, бар үмітім құдайда ғана. Москва түбіндегі Тұрақтан, 117 жыл, марттың 30-ы күні. Ораз-Мұхамед хан. X тарау ҚОС ҚЫЛЫШ Мәскеу дария кақтығыса мінгесіп, үйіріле толқып, бейберекет аққан қалың сеңмен бірге қыс бойы бетін шұбарлап, қабаттаса қатқан қызыл күрең қан, мұз үстінде сіресе үйілген, ойық астында ісіне қатқан сансыз өліктен, кір, қоқсық атаулыдан арылып, өзінің шымырлай аққан байсалды қалпын тапты. Патша Тұрағын орай белдеулеген кішкентай Всходня өзені түбінде ойнаған шабағы көрінер мөлдір түске енді. Меңіреу, суық сүр берен астында жатқан дария атаулы сөгіле лықып, бұдан он, жүз, мың жыл бұрынғыдай, теңізге бет түзепті. Өзен анасы бұлақ жаңа ғана иігендей. Бірақ бұл — басқа бұлақ.
Таудан, қырдан емес, орманнан бас алады. Ал орман, орыстың бар өзеніне нәр берген, бар жұртына пана болған орман қайтадан бүрленіп, қайтадан жапырақ жайып, қайтадан жасыл жамылған. Сол баяғыша жарты дүниені жауып жатқандай. Қай тарапқа көз тіксең де мұнарта көгеріп тұр. Жер дүниені тегіс жаңғыртқан көктем патша Тұрағына жаңа қуаныш әкелмеді. Троица тапжылмаған. Шабуылшылардың дәрменсіздігінен емес. Қорғанысшылардың қайратынан. Жарақты жауынгерлер ғана емес, қарапайым шаруалар, бұ дүниеден баз кешкен сопы иноктар, тіпті қатын-қалашқа дейін қамал қабырғасында. Шығын көп, нәтиже жоқ. Екі жақ та титықтаған. Тіпті күннен күн, аптадан апта, айдан ай бойы үздіксіз шайқас үстінде жұрт бір-бірін түстегі танып алыпты. Айқайласып аты-жөн сұрасады дейді. Кейде, екі шабуыл арасындағы дамыл сәтінде, күбі түбі құрғап, кенезесі кепкен әлдебір лях қамал қақпасына барып, шарап сұрайтын көрінеді. Бес-алты айдан бергі көз таныс шыдап тұра алмайды, кубогын қолына ұстап, сыртқа шығады. Құрып тұрған тостағанға толтыра құяды. Орыстың богатырі мен ляхтың рыцарі келесі кездесуде, ұрыс үстінде бірінің басын бірі жоярына серт айтып, соғыстырып тұрып ішеді.
Бірін-бірі арқаға қағып, амандықпен, ризашылықпен тарасады. Кезекті шабуылдан соңғы тыныста дауыстап шақырып, бірін-бірі іздейді. Бар болса, шынымен қуанады. Жоқ болса, шынымен өкінеді, өлді деп емес, басқа біреудің қолынан қаза тапты деп. Қандай жолдағы қасап болмасын, ерліктің өз ережесі бар екен. Ал елін сүю, өжданын қасиеттеу ешбір қағидаға қарамайды. Жүрек пен намыс болса болғаны. Және айқын қойылған екі-үш сауалдың нақты жауабы. Ляхтар мен литвиндер, черкастар мен дондықтар тапаған аймақтағы жұрт санамен болмаса да түйсікпен оң, солын тани бастаған, кімге қарсы балта сілтеп, кімге қарсы аша кезеу керегін пайымдаған. Ал жат жұрт атының тұяғы жетпеген аймақтағы елдің көбі баяғы ескі лақап соңында. Әйтсе де өзгеше леп бары, жаңа бір толқын көтерілері аңдалған. Тек бар кілтипан — кім үшін деген сауал, Дмитрий Ивановичті танымайық, сондағы сүйіп тапқаның « шубник » Шуйский ме? Әзірге езгі атаулыға, қанау атаулыға деген наразылық бір патшаны тәрік етіп, екінші патшаға үміт артудан, екі әмірші арасындағы толқу, алпауыт қауымға деген ыза-кектен аспаған. Көтерілген жұрттың көбі өзінің неге қару асынғанын анық байыптамаған.
Әйтеуір, ескіден түңілу, өткеннен жеру, әйтеуір, жаңа үміт, әсем елес. Әзірге көпшілік қауым қай патшадан да жоғары, қай ортадан да биік, ата-бабаң тұрғызып кеткен, болашақ ұрпағың сая, пана табар қастерлі, қасиетті Орда — Отан барын толық түйсінбеген, өз намысыңнан да, ошақ басы тірлігіңнен де жоғары, жаңағы қасиетті Орданың шаңырағын шайқалтпай, қабырғасын қақыратпай, берік тіреп тұрар Өждан — туған елге деген сүйіспеншілік барын нақты сезінбеген шақ еді. Түйсік те, сезім де бар, тек әлі оянбаған — не үшін деген сауал емескі ғана естілген. Ал Тушино... Тушино тоза бастағандай. Төңірек тегіс жаңғырғанда екі өзеннің құйғанындағы құнарлы топыраққа қылтанақ шықпады. Мың сан мал тұяғы мен күндіз түні тапаған адам аяғынан бір замандағы түгі қалың тепсеңге қарғыс мөрі басылғандай. Әуелде бырқыраған қара батпақ еді. Арада ай өтпей, қоқысты топанға айналды. Көктем лебі соққанда Государев Стан — Патша Тұрағы аталатын аймақты қолқа қабар күлімсі иіс басып кеткен. Қыс бойы сойылған малдың ішек-қарын, бас-сирағы, шайқап төгіп, ысырап, кепиетпен ішкен астың қалдығы, мың сан адам күнделікті тастаған нәжіс.
Патша ағзамның нақ сүйері, нәзік царицаның өзі реніш айтыпты-мыс. Арнайы бөлінген қызметшілер Государев Дворец — Патша Сарайы аталатын ағаш үй маңын ғана емес, бүкіл Тұрақты тазартуға кіріскен. Сасық иіс азайғанмен, жойылмады. Тушиноның бар топырағын қарыс сүйем қырып әкетсе де жұпар еспес еді. Сойыс тыйылмаған. Ас жеп, арақ ішу азаймаған. Адамдар... бірі кетіп, бірі келіп жатқанымен, бұрынғы қалпы. Қайта қыста « пәленшекең келіпті », немесе « қайта кетіпті » — таң көрінбегенмен, жаңалық тәрізді естілетін. Енді « перелет » болмаған, Василий Иванович пен Дмитрий Ивановичтің аралығында тым құрыса бірер рет қатынамаған адамға сезікпен қарайтын күн туды. Көктемдегі бар жаңалық — Тушиноға бір топ « татар » бектері мен мырзаларының келуі еді. Ішінде бір кезде өз дәргейінен кеткен шырын бегі Есеней бар. Ораз-Мұхамед бас салып бауырға тартпағанымен, сескеніп сыртқа да теппеген. Ескі жараны білтелер, өткен үшін есеп айырысар заман емес. Ал баяғы Көшім ханның немересі, таршылық күнде пана беріп, асырап-сақтап, өз қолынан өсірген Арсланға шын қуанған. Біраздан бері қасында жүрген жиені Мұрат-Мұхамед екеуі екі қолтықтан сүйер тың тыныс тәрізді.
Басқа, Романовтан, Юрьевтен келген мырзаларды да жат тұтпады. Көбі көз таныс та емес. Бірақ бірталай ақпар алған. Атақты Арслан-Әли қайтыс болыпты. Ауырмаған, сырқамаған, Василий Ивановичтің арнайы жаушысы арқылы Еділ бойындағы көтерілісшілерге қарсы аттану туралы жарлық жеткен күні ұйықтамай, таң атқанша тәңіріге мұнажат етіп шығыпты. Таң ата оқыс үзілген. Әлде у ішті, әлде жүрегі жарылды — әйтеуір, бар патшаның қызметінен, әмір бойғы бет перделенген тіршіліктен бір-ақ құтылған. Махметқұл, бұл көргенде ораза ұстап, намаз сақтамаған сібірлік Махметқұл хақ жолына біржола бет қойыпты. Басына дағарадай жасыл сәлде ораған, күндіз-түні құлшылық етеді. Жасаққа шақырған жарлық барғанда: « Қаншама қан төктім, енді, көр аузына келгенде күнәға бата алмаймын, алса, жаным міне — шәйітпін, алмаса ақ патшаның менде ақысы жоқ, құдайдың ғана құлымын, тыныш өлтірсін! » — депті. Ал Шихым, қашанда ағайын арасында дәнекер болып жүретін Шәмаха ханзадасы азғана жасағымен Мәскеуге жол тартып келе жатқанда ляхтардың тұтас бір региментіне ( * полк ) кездесіп, кескілесте қаза тауыпты.
Ораз-Мұхамед тар жерде бірге қылыш сермеген, талай қиындықты бірігіп көтерген, өзімен тағдырлас екі ханзаданың аруағына бағыштап дұға оқыды; ал бар өмірі арпалыста өткен Махметқұлға тыныштық ғұмыр тілеген. Кейінгі жастарға, қарап, бұрынғы бауырларын сағына түскендей болды. Қапаста туса да, Арслан-Әлидің бойында аталарының ірілігі, аналарының кеңдігі бар еді, басқа тарапта өсіп, жетсе де, Шихымда мейірбан бауырмалдық мол еді, ал ағаларының орнын басқан мына жас мырзалардың ақылы келте, тірлігі ұсақ тәрізді, бар мақсаттары — еселі ісімен, кісілік келбетімен емес, жылмаң жүзі, жарамсақ сөзі арқылы патшағ а жағу, боярлардың ығын алу. Талайсыз ер Махметқұл басқа бір ортада туса, жұртына тұлға болар еді, ал оның немере інісі өжет те, өлермен де сияқты, ақылдан махрұм, құлықтан кенде қалмағандай, бірақ адамшылығы аз ба деді. Жасы үлкен, жолы үлкен, басқаны былай қойғанда, өзіне қаншама қамқорлық жасаған ағасына — Ораз-Мұхамед ханға тым сырғақ. Теріс пейілін, дұшпан көңілін жасыра алмады. Арғы атадан ауысқан жаулық емес. Көңілі қалып жек көру де, өкпе, наздан туындаған араздық та емес. Онда не?
Ораз-Мұхамед көңілдегі күдігіне сенбеді. Бірақ көп ұзамай, бәріне де көзі жеткен. Тушиноға келіп түскеннен соң, арада апта өтпей, бұратана жұрттан шыққан мырзалар ортасында айрықша беделі бар Есеней, несімен жаққанын кім білсін, ақ патшаның оң қолтығынан табылды. Ал Арслан Дмитрий Ивановичтің айрылмас серігі — шарап құюшыға айналды. Және жалғыз емес. Қасына Мұрат-Мұхамедті қосып алған. Соңғы кезде рәсімді сән-салтанатқа мән бере бастаған патша сарайында, Тушиноға екінші, иә үшінші мәрте оралған әлдебір « керемет » боярларды қабылдау кезінде рында ( * Тақ қасында тұратын салтанатты жасауыл ) болып та кетісті. Киімі ақ, арнайы күміс балта ұстамағанымен, иықтарына асқаны кәдімгі балта, тек күзеткен тақтары ғана алтын емес, өрнектеліп, әдемі жасалғанымен, кәдімгі, арқалығы биік, ағаш орындық. Арада тағы бір апта өткенде іс ыңғайы басқаша өріс алып бара жатқаны аңдалып еді. Ағаш та болса, мәртебелі тақ алдында, тәжсіз болса да, жарты жұрт таныған әмірші алдында Есеней Ораз-Мұхамедтің өзіне шабуыл жасаған. Ал Дмитрий Иванович ештеңе естімегендей, түксиіп отырды да қойды. Бекті қостамаған, ханды да қорғамаған.
Жол ортада үстіге Заруцкий кіріп, әңгіме басқа тарапқа ауысты да, әуелгі кеп аяқсыз қалды. Әйтсе де желсіз жапырақ шайқалмас — Ораз-Мұхамед іс мәнісін, сөз төркінін анық аңдаған. Хан-Кермен! Хан-Керменге атаусыз әмірші болғысы келеді. Хан! Ораз-Мұхамедтің көзін жойып, орнына Арсланды сайлатпақ. Баланы отырғызып қойып, бәрін өзі билесе... Ораз-Мұхамед айтпай-ақ ашып білді. Ана жақта отырып, алыстан тұзақ лақтырған да, Көшім әулетін қолына түсірген. Шуйскийдің ордасында біраз айла-шарғы жасаған. Бірақ билікте жоқ уәлаятқа хан қалай сайланбақ. Әрі бұрынғы ақ патшаның өзі бекіткен ханы тірі. Ал Тушинода әңгіме басқашарақ. О тоба! Қазіргі бар мәселе хандық мансапқа тіреліп тұрғандай!.. Елдің амандығы емес пе ең бастысы! Еркі өзіне тисе, бәрін де тәрік етіп, бас ауған жаққа кетер еді. Алла әмірімен бауырына берілген жұрт қай жарға жығылмақ. Ақыр заман кісісі ғой мынау!.. Әуелде күліп еді, артынан түңілген. Енді көңілін қатер биледі. Хан-Кермен әскері Тушино тұрағынан немесе Троица түбінен табылсын деген жарлық күтіп еді — Дмитрий Иванович мұның бар-жоғын мүлде ұмытқандай, алдына да шақырмаған, әлденендей әмір де жібермеген.
Өз басына қауіп төнгеніне көзі жеткен, басқа жұрт сияқты екі ортада жүруге әрі намысы жібермеген, әрі барқадар таппасын білген Ораз-Мұхамед ықтынымен, түн жамылып, Хан-Керменге қашуға бел буды. Қалғаны құдайдан; қалай толқиды, не істейді, қарашы бектерімен ақылдасып, қалың жұрттың аужайына қарай шешпек. Кідірмей, жиені Мұрат-Мұхамедке айтып еді. Жасы жиырмаға шыққан, сүйегі арбақ-сарбақ жиені көзі бозара тұрып, үнсіз тыңдады. Бірақ қарсылық танытпаған. Тіпті қашатын күні кешқұрым ауырып қалдым деген сылтаумен патша дастарқанына да барған жоқ. Жасырына жылыстап, үңірейіп тұрған, қабырғадағы кілемдер өңі кетіп, егіндегі қарақшының шоқпытындай салбыраған сыз үйге, нағашысының үстіне кірісімен, бар киімін ауыстырды. Өзінің өңі сарғыш еді, үстіне сұрқай кебенек, басына жапырайған тері бөрік кигенде, малай баладан аумай қалды. Бірақ Ораз-Мұхамед казак болып киінбеген. Үйдің қоруға түскенін мана, таңертең аңдаған-ды. Шам жақпай, біраз отырған соң анық білді. Есік алдында бейсауат кейіпте арлы, берлі жүрген, терезе түбінен көлеңдеп өткен кісілер — өзіне қойылған қарауыл.
Мұрат-Мұхамед қымбат киімдеріне қайтадан малынып, өз жайына — патша « Сарайы » түбіндегі, әуелде атқора болған, кейін жасы кіші, жолы кем сарай қызметшілеріне бөлінген жатағына кеткен соң, ішінен бадана киініп, қанжар тағынды. Беліне неміс тапаншасын қыстырған. Екі-үш мушкетті қатарынан оқтап, қылышын сайлап қойды. Ақырына дейін атысып, шабыспақ, тірідей қолға түспейді, үйді өртесе тіпті жақсы, әзіз денесі итке тасталып, ата-бабасы естімеген қорлыққа ұшырамайды. Үш күн қатарынан сай отырды. Түнде де қаруын тастамаған. Жасауылдар өз жайында, айналдырған алты адам бәрібір көпке топырақ шаша алмас еді. Сыртқы сенекте Барақ дейтін, ежелден жорықтас қарт жауынгер ғана бар, қақпа қағылса есік аш та, сыртта қал деп тапсырған. Ақырғы күні ешкімнің қанын арқалай кетпек емес. Бір ғажабы, тыныш әрі қатты ұйқтаушы еді. Бірақ тықыр еткен дыбыс, күбір еткен сөзге дейін тегіс еститіндей, сергек. Қайта, күн сәулесі өзімен қоса қаншама салмақ ала келеді. Тіршіліктің қымбат екенін, дүниенің жарық екенін әйгілейтіндей. Ешқайда шықпады. Бұған да ешкім қатынамаған.
Үшінші күні түске таман, атаусыз күзет алынғанын аңдаған кезде ғана әлденендей өзгеріс болғанын байыптап еді. Қазір шақыруға тиіс. Немесе, алып кетуге келеді. Айтқанындай-ақ, арада бірер сағат өтер-өтпесте терезеден өзіне гетман Рожинскийдің келе жатқанын көрді. Жалғыз. Әуелі қатты дауыстап, Ораз-Мұхамедтің жалғыз жасауылымен сөйлескен. Содан соң жайлап есік ашылып, Барақтың қылыш тілген бүртік жаралы бурыл басы қылтиды. Хан тақсырдың дәргейіне бас қолбасының өзі келіп тұрғанын мәлімдеген. Сөз аяғы бітпей, нөкерді итеріп тастап, бөлмеге Рожинскийдің өзі кірді. Гетман итеріп қалғанда жығыла жаздап, төрден бір-ақ шыққан Барақ кілем үстіне көрпе жайып, жастық тастап үлгерер-үлгерместен, амандық-саулық жоқ, қонжиып отыра кетті. Оң қолы белдегі қылыш балдағында тұрғанын Ораз-Мұхамед сонда ғана аңдап еді. Тушинодағы алғашқы күндерден соң арақ-шараптан біржола бой тартқаны шын еді.— Бірақ қымбатты гетман үшін бәрі де табылады. Үнемі дерлік қызу жүретін, қанша ішсе де жығыла масаймайтын, тіпті тілі күрмеліп, буыны босамайтын Рожинский бүгін сап-сау екен. Күміс тостағанға шүпілдете құйылып, алдына тартылған бал арақтан сыздықтата сораптап, екі-үш-ақ жұтты. Қолма-кол бетіне қызыл шырай жүгірді, көзі жанарлана түскендей.
Шалқая бере, қияғы қайқы, әсем мұртын сылады.— Орыстың айбынына жетер не бар! Тек... патшамыз ғана келіспей тұр. Рожинский мен Ораз-Мұхамед екеуінің арасында жаулық пен бақастықтан шет, бірақ достықтан ада, бір ту астындағы, бір сарай ішіндегі еріксіз сыйластықтан да аулақ, өзгеше қатынас орнап еді. Ораз-Мұхамед гетманды алғаш көргенде есерсоқ жынды, ақылсыз қанішерге балаған. Ертеңіне, қасында өзі сияқты, жаңадан келген екі-үш белгілі орыс бегі бар, әскер аралауға шыққалы тұрған, атты, жарақты, қарулы болатын. Екі бүйіріне бүркіттің кере жайылған қос қанаты қадалған, ертегідегі тұлпарға ұқсас мақпал қара арғымақты әлдебір гусар тапап кетердей түре шауып, тұмсық сүзе әрең тоқтады. Кеудесі көріктей көк темір, арқасына жолбарыс жақы жамылған, доғал төбе дулығаға қадалған үкі үлбірей толқиды. Жасы отыздар шамасындағы, ақ сары мұрты едірейген гусардың өңі жаңа ғана құрт қосқан сорпа ішіп шыққандай қып-қызыл екен. Әжептәуір жұтып алғаны бірден танылған. Ораз-Мұхамедтің бас-аяғын шолып, аз бөгелді де: — Сен кеше менімен қылыш айқастырмақ болдың! Сонда ғана таныды. Гетман. Князь Роман Рожинский! Тіпті жақсы! Енді қалайсың?..
Тек мұндағы боярлардан гөрі тектірек орыс! Қамшыны малшыға бер. Менің құдайым — қылыш! Қасындағы ағайын-туыстар өзін тастап, пәлелі жерден жылысып бара жатқанын көрді. Кешке... — Осы қазір! Ана мархаматты боярлар ұзап кетпей тұрғанда. Рожинский Ораз-Мұхамедке таңырқай қарады. Құрмет пен секем аралас көзқарас. Гетман Рожинский екеніңді, менімен қылыш айқастыруға лайық екеніңді ғана білем. Гетман ризашылықпен, масаттана жымиды. Атаман Заруцкий ұстап қалды. Қылышың болса, оған да қарамайтын едің. Корольге қарсы қылмыскер, баннит... ( * әскерден аласталған, бандо салынған рыцарь ). Тексіз шляхтич, Гедимин әулетінен шыққан князьбен тайталасқысы келеді. Алды сазайын. Егер атасы төмен әлдебір бей орныңды басқысы келсе, көне салар ма едің? Жоқ, сен де осылай істер едің. Екеуміздікі де дұрыс. Ендеше, татулассақ қайтеді. Князь Рожинский атын тебіне жақындап, Ораз-Мұхамедті айқара құшақтаған да, үш қайтара сүйген. Бұдан соң әскерді өзі аралатып еді. Әйтсе де екеуі жұғысып кете алмады. Гетманның ала құйын мінезінен де, Ораз-Мұхамедтің аңыс аңдаған сырғақтығынан да емес.
Бауырға тартпаса да құрметінен жазбаған көкірек кере отырса да кеуде баспайтын, Тушинодан кетсе де байланысы үзілмеген Сапега үшін де емес. Жаны жараспаған. Ер туса да, парасат пен мәрттікпен махрұм қалмаса да, бітісі бөтен, болмысы жат. Орыс елінде болмағанмен орыс ішінде — Реч Посполитаның Литва бөлігінде, ескілік тұнып тұрған Червенская Русь ( * Галиция ) аймағында туып-өскен Рожинский, Литвадағы алпауыттар әулетіне тән дәстүрмен, батыс үлгісі бойынша қалыптасқан-ды. Дінін бұзбаған, тілін ұмытпаған, бірақ тәрбиесі, таным-түсінігі — тума ляхтан айырғысыз. Әрине, орыс көзімен — орыс мінезіне, тұрмыс, салтына қаныққан Ораз-Мұхамедтің көзімен қарағанда. Ал таза лях оны өз туысым деп санамаса керек, бері тартқанда — литвин. Рожинскийдің өзі... Адам өзі туралы не ойламайды. Рожинскийдің өзі туралы ойы тым асқақ еді. Бұлтқа жетпей басылмастай. Шыққан нәсілі, атақ, абыройы зор аталары — дулығаға сәнге таққан әсем қауырсын есепті. Дүниенің кіндігі — өзі. Елдің көркі, сән-салтанат, атақ-абыройы— өзі. Мен болмасам, шерігіңде қауқар, жұртыңда қасиет қалмас еді деген марлат сенім бар бітіс-болмысынан аңқып тұрғандай. Ал Дмитрий Ивановичті адам есебіне қоспайды.
Елге тұлға болардай кісі емесі анық, бірақ қайткенде де ( басқа жерде болмаса, осы Тушинода ) царь и великий князь аты бар ғой, өзін сыйлама — орны қайда. Түп ниетін жасырмаған. Мақсаты — конюший боярин и дворцовый воевода — ақтажы бояр һәм сарай сардары атанып, ел билеу, дәрменсіз патшаны қуыршақ ретінде ұстау. Әрине, қазірдің өзінде, жұрт айтып жүргендей, « царем играху, яко детищем ». Бірақ князь Роман Рожинский арманынан түгел шығу үшін бұл қолбала Тас қамалдың төріне жетіп, Рюрик әулетінің алтын тағына отырғызылуы керек. Егер бұл істің сәті түспесе, ат басын Реч Посполитаға қайта бұрар күн туса, ешқандай өкініш жоқ — атақ-даңқпен оралады, бүгін болмаса ертең — гетман литовский — литва гетманы, арғы күні — гетман коронный — Реч Посполитаның бас гетманы. Ораз-Мұхамед Рожинскийдің болмыс-бітісін нақты пайымдады. Бүкіл Московия ойранға ұшырасын, бүкіл Реч Посполита шылпара тозсын — өз ұпайы толық болса бітті. Жоғары мансап берсе, Қырым ханына да қызмет етер еді. Екі тайпа тоғыскан, екі дәстүр шарпыскан өліарада туған дүбарада отан болмайды.
Жалғыз Рожинский ғана емес, Литвадан аттанып, Тушиноға топталған қарындас жұрттың көпшілігі осындай еді. Сондықтан да аяушылық жоқ. Сондықтан да талан-тараж, зорлық-зомбылық мол. Рыцарь мәрттігі аталатын көне қағида — кісі өлтіретін, бала-шаға, қатын-қалаш демей, мүмкіндігінше көбірек өлтіретін қанішерлік қағидасына айналған. Обалы қане, Рожинскийдің кеудесі қандай зор болса, құдай берген қабілеті де соншама мол. Әскер ісіне жетік. Үнемі мас болып жүрсе де, машықты қызметінен жаңылмайды. Шуйскийді буып отырған да Тушиноны тіреп тұрған да сол. Дұшпанының өзі өнерін кемітпес еді. Ал достары... мұндай адамда дос та болмайды. Қарулас серік көп. Қылыш қынабында тұрғанда бәрі де атарман. Бастан жыға қисайса, бәрі де сатарман. Ал Рожинскийдің өзі бір жолғы белдесуге шыдар еді. Қасындағы кісісін қысасқа бермес еді. Адалдықтан емес, менмендіктен. Мен тұрғанда жанымдағы жолдасты кім басынады! Мұны Ораз-Мұхамед те аңдаған. Аңдағандықтан бағалайтын. Қайткенде де, бүгінгі келісті жақсылыққа жорыды. Тек сөз әуені өзгешерек көрінген. Бұрын үнемі шляхтаның мәрттігін мадақтаушы еді. Орыс ерлігіне қарсы қоятын. Сол үшін де келіп отырмын… — Аз бөгелді.
Тостағанды жайымен алдына, кілем үстіне қойды. Орталамапты да. Ыңғайланып, аяғын жазды. Тіпті мәселе кімнің жеңуінде емес… Қайткенде де, өзіңе түскен қорлық таңбасын жуасың. Сені масқаралап, балағаттады ғой. Рас па? Қанмен ғана жуылатындай сөздер айтты, — деді Ораз-Мұхамед түнеріп. Дмитрий Иванович не айтпақ? Ешбір шляхтич корольге құл емес! Сен хансың. Мазаққа неге көнесің? Шық жекпе-жекке. Қорлықты қанмен жу! Сондықтан да саған батым сөйледі. Атам асыл деп, кез келген оңбағанның тәлкегіне шыдау керек пе? Ең жаман жолнер мені — гетман Рожинскийді мазақ етсе қалай болар еді? Есеней — бек болса да менімен белдесер дәрежесі жоқ. Кезі келеді, біз де өз рәсіміміз бойынша шешеміз. Касимов боярына пан Зборовский барған. Келісті. Бұлталақтамай, оңай келісті. Сен де келісесің. Әйтпесе... — Әйтпесе... — деді, көңілінде пандардың мазағына, қол жаулығына айналдым ба деген қауіп ұялаған Ораз-Мұхамед ширығып. Гетманның өзін герцқа шақырсам ба екен деген ой жылт еткен. Арнайы хат жазыпты. Ал царик қайткенде де канцлердің немере інісіне жаққысы келеді. Ораз-Мұхамед түңіліп кетті.
Сапегаға іс мәнісін хабарлағаны рас еді. Бірақ дәл осылай қорға деп пе. Налаға барса да, жалаға бармақ емес-ті. Өзі қуырдақ етіп турауға әзір, бірақ жаттың жан шырқыраған азабының жөні бөлек екен. Ораз-Мұхамедтің бүкіл денесі тітіркенді. Міне нағыз адал төбет! » деген тәрізді естілген. Кенет, бітеу үйітілмек қой етіндей, қазыққа шаншылу қаупі осы бүгін таңертеңге дейін басқа емес, өз басында болғаны және бұл — Есенейдің қаншама заманнан бергі қиялап жүргізген саясатының ең соңғы нәтижесі екені есіне түсті. Бойын тез жиған. Зборовский ме — маған сөз емес! Бұлар әскер тұрағынан ұзап, төңірегі тегіс ағашты, тықыр көктеген дөңгелек алаңқайға шығып еді. Арғы бетте аттан түсіп үш адам тұр екен. Есеней, Зборовский және Арслан. Бұлар да үшеу еді. Әміршісінің қасына қарт нөкер Барақ ерген. Ораз-Мұхамедтер де түсті. Барақ аттарды байластырды. Ал ханның қосшысына айналған гетман региментарь ( * регимент: полк басшысы, полковник ) Зборовскиймен оңаша, алаңның қақ ортасында кездескен. Екеуі әлденеге саудаласып, әжептәуір тұрды. Ақыры, әрқайсысы өз жағына қарай беттеді. Осы саған доспын ба мен — жоқ па?
Сенің намысың үшін! Әрі Зборовскийге жақсы сабақ болады. Қам жеме дедім ғой, абыройыңды түсірмеймін, бәлкім, өзіңнен бұрынырақ бітірермін шаруаны. Мәселе онда емес. Анау күшік, — Есенейлер тұрған жаққа қолын нұсқады, — мына біздің пахоликпен түспейді дейді пан Зборовский. Царевич! Онда несіне келген. Мен айттым — менің досым Ураз-Магмет — хан, ал анау... кім — қарапайым кісі деп. Қорсынған жоқ. Ендеше, шын рыцарьларға лайық герц шартын орындасын! Жүре берсін. Даусы шыңылтыр, шамдана бастағаны байқалған. Тіпті, барлық шартын қабылдай береміз бе? Ақыры не болады? Төртеуі алаң ортасында тоғысты. Талай ұрыста тізе қоса соғысқан, талай дастарқанда бірге тойласқан, қазір де өзара өштігі жоқ Рожинский мен Зборовский кеуделерінде кіруеке, бір қолдарында қылыш, бір қолдарында үшкіл қанжар, қарама-қарсы тұра қалған. Герцтің бас кейіпкері — екі қолға екі кылыш ұстаған Ораз-Мұхамед пен Есенейдің сайысты бастауын күтіп тұр. Ораз-Мұхамед бір кездегі қарашы бегі, енді қан тілеген жауы Есеней бекке байыптай қарады. Қуғында, тасада жүріп өткерген соңгы бес-алты жыл өңіне өзгеше таңба салыпты. Әжімсіз жүзі сұрлана кепкен.
Әдемі мұрты — бурыл, ал шоқша сақалы — аппақ. Бірақ қатая, қайраттана түскендей. Сырты — темір, іші — құрыш. Ал көзі — әлде қоңыр, әлде сұр — түссіз көзі суық. Қырық бес емес, жиырма бестегі жігіттей. Есенеймен алғаш кездескен сәті — Нарва түбіндегі соғыс есіне түсті. Отызға ілінбеген екен-ау сонда. Талай көксоқтаны өткерген көкжал бітісі бірден танылған. Тым кексе көруші еді. Ал өзі бала екен. Енді міне... Ораз-Мұхамедтің жүрегі сыздай ауырды. Әлде өкініш, әлде аяныш. Егер айыбыңды мойындап, әміршіңнің аяғына жығылсаң, Хан-Кермендегі орныңды қайта аласың... — Ораз-Мұхамед! Енді базына айтар шақ өтті. Қылыштың жүзі шешер, кімнің ақ, кімнің қарасын… Тек бар өкініш — басыңда баяғы, қазақтан келген ұзын қос тұлым жоқ, сақалыңа қара ала қан қатырып, салақтата байлар едім қанжығаға... — Я аруақ! Қос қылышты көк шымға солқ еткізе шанышты да, бастағы үкілі, шошақ дулығаны лақтырды. Алтын жағалы бадананы шешті. Жарағын тегіс тастап, жалаң көйлекшең қалды. Береннің ілгегін ағыта алмай, бір сәт бөгелген. Зборовский екен.
Қылышын ойнатып, шыдай алмай тұр. Ақыры, Есенейдің де бар жарағы жерге үйілді. Көйлегі — қызыл жібек екен. Ораз-Мұхамед өзін бір түрлі жеңіл әрі сергек сезінді. Осының бәрі ойын сияқты. Қос қылышпен айқаста басым түсеріне зәредей күмәні жоқ-ты. Есеней өкіре ұмтылды. Төрт қылыш қатарынан айқасты. Қайраққа жанығандай шың-шың етіп, қайта қаржысқан. Ораз-Мұхамед Есенейдің түйе балуанды бүктеп жыққан арыстан қайратын бірден аңдады. Қолы темірдей қатты екен. Күшіне сенетін сияқты, тықсыруға тырысады. Келер мезетте солақай бек әзіргі бар салмағын оң қолға салып жүргені байқалды. Қалт жіберсең — бітті, сол қол қара тасты да қақ айырар күшпен басыңды бауырша тілмек. Ұрыс мұншама қолайсыз болар деп ойламап еді. Өзіне сенген Есеней шынымен тықсыра бастаған. Ораз-Мұхамедтің оң колындағы алтын балдақты қырым қылышы Есенейдің сол қолындағы ажал алмасымен қапысыз қаржысып жүр, бірақ қашанға дейін қорғанбақ. Ораз-Мұхамед солақай болмаса да, қылышқа жасынан машықты сол қолын іске қосты. Бектің оң қолынан гөрі епті сияқты. Азғана байқастан соң, сайыс тәсілін шұғыл өзгертті. Оңды, солды қайшылай қаржысып, бекті жартасқа соққан толқындай тықсырған.
Ерлігі кемел, ұрысқа да шебер Есенейді қазыққа байланған перідей шыр айналдырған. Кейде бірге бір, тура қаржысады, кейде оңды-солды, қайшылай қағысады, кейде қос болат бір қолды төпелейді — бектің самайына тер құйылды, бірақ қылыш жүзін денесіне дарытпаған. Ал сол қолы әлі де аңыс аңдуда. Ақыры іліндірген. Қос қылыштың ортасынан қалай жол тапқаны, тіпті сілтеген-сілтемегені де аңдалмай қалды, Ораз-Мұхамедтің омырауы шым ете түскен. Ақ көйлек қақ айрылып, өңірден қан саулап қоя берді. Ораз-Мұхамед өз басына қатер төнгенін сонда ғана толық түйсінгендей еді. Бірақ қос қылыш та келісімін жаңа тапқандай. Бірде оңға, бірде солға ғана салмақ салып, жасындай шағылады. Кейде толғай сілтеп, кейде ұмсына шанышып, жалаң қағады. Әзірге сәтті қорғанса да, өзі жақсы білетін оңқай ханның кенет екі қолға бірдей шығуы Есенейді қатты абыржытқан. Ал бұл кезде Ораз-Мұхамед өзінің екі қолын екі адамдай сезініп еді. Екеуі екі түрлі тәсілге көшкен. Ер Есеней табандай сырғанап, қисық, қиғаш жол сызып, кері шегінген. Арбаса қағыс жайына қалып, бейберекет шабысқа түскен. Бір қайырды. Екі қайырды. Он, жиырма мәрте қайырды.
Ақыры, Ораз-Мұхамедтің сол қолындағы, мана кәрі нөкері дұға оқып, жүзін сүйіп, нық ұстатқан көне қыпшақы қылыш қызыл көйлекті көкірекке сыр етіп, бойлай қадалған. Оң қолдағы ауыр алмас, иесінің еркіне бағынбағандай, жойқын күшпен, жанары жарқ ете сөніп, әлденеге таңырқағандай бағжия қараған, әлі қолынан қаруы да түсіп үлгермеген Есенейдің сопақша келген, шодыр төбелі тақыр басын қақ айыра тоқтап еді. Есеней сылқ құлады. Қолы қылыш балдағына қарысып қалған Ораз-Мұхамедті өзімен ала жығылған. Қарт жасауыл тұрғызса керек. Тәңіріне тәуба айтып, аяғын құшақтаған, етігін сүйіп жатыр. Ораз-Мұхамед қан-қан көйлегін сыпырып алды да, омырауын сүртті. Емшек тұсынан тиіпті, шымырлап қызыл қан шығып тұрған бітеу сызат. Еңкейіп, екі қылышты бірден суырды. Жалақтап, жан-жағына қарап еді. Рожинский мен Зборовский әудем жерде айқасып жатыр екен. Аяғындағы Барақты итеріп тастап, тұра ұмтылды. Қарт нөкер аттамай қуып жетті. Бас салып құшақтаған. Үй ішіңді, бала-шағаңды ойла! Кейінгі жұртты қырып тастамай ма. Тақсырым, бауырым!.. Өлтіріп тауыса алмайсың бұларды. Көп. Көп қой иттің балалары! Дымы құрып, отыра кетті.
Не болса да елмен бірге көрейік... Бұл кезде екі пан да ұрысын тоқтатқан. Қол алысып құшақтасты да, бері жүрді. Рожинский айқайлап, қылыш бұлғады. Құттықтағаны. Өзі аман. Екеуі де аман. Неге аман? Иә. Қосшылар еді ғой. Бас дұшпандар өлісіп бітіскен сәтте олар да тоқтауға тиіс. Тоқтағаны жөн. Тек... мына үстеріндегі кіреукелерін шешіп түссе, бұдан гөрі бұрынырақ тоқтайтын еді. Екеуінің бірі ғана қалатын еді. Бірі... Егер екеуіміз екеуіне түссек қалай болатын еді. Осы екеуімен. Басқа екеумен... Қапада өткен қайран дүние. Өз ошағың үшін өлу де арман екен-ау... — Кетеміз, — деді Ораз-Мұхамед.— Елмен бірге көреміз. XI тарау ПАНАСЫЗ Ұшан мұхитты алапат дауыл ұрғанда су бетіне сасыған балдыр, шіріген жаңқа шығады екен. Дауылдан соң теңіз айдындана, мөлдірлене түседі дейді. Бірақ кеше ғана сәнмен жүзген ақ желкенді кеме қайда, кеше ғана кісі көзіне ілінбеген балдыр мен жаңқа қайда? Асыл — астыда, тереңде, жасық — үстіде, жағада.
Қара темір қазандағы құрттан қайнағанда, шар болат жаңа туған күндей қызара балқығанда көбіктеніп күлгін қоқыс, қабыршақтанып сары тат бөлінеді екен. Көмірде қызған, көрікте балқыған көк құрыш — ақ алмасты қиғыр қылышқа айналады дейді. Кімнің бағына, кімнің сорына соғылды? Балдағы басқа біреудің қолына түсіп, жүзі өз иесінің мойнына шалынбасына кім кепіл! Адам мен адам жандасқан, қауым мен қауым шарпысқан, тайпа мен тайпа тоғысқан асырлы топыр, дүбірлі тартыс, жанкешті айқас кезінде ше? Ердің ерлігі сынға түспек, елдің елдігі таразыға тартылмақ. Бірақ адам қаны суша төгілетіні, әйелдің ары, азаматтың намысы тапалатыны, жаманы мол болғанымен, жайсаңы одан да көп жалаулы жұрттың өжданы аяққа басылатыны бар. Ердің мәрттігінен ездің аярлығы басым түсетіні, қас батыр қан жұтып қазаға ұшырап, қас жаманның бағы көтерілетіні бар. Қанды майдан, қасап қырғын кімнің он, кімнің терісін қашан таңдапты! Айдыны аспанға шығып, лебі жалын шарпып отырған алай жұрт жер бетінен өшіп, кеше ғана көлеңкеде, кіріптар халде жүрген қауым жарты жалғанның иесіне айналса — Алланың жазуы ма, адамның әрекеті ме, әлде мұнда басқа хикмет бар ма?
Кеше ғана шалқып, толқып отырған алып елдің үлкен сын үстінде тұрғанын көзбен көріп, көңілмен түйсінген Ораз-Мұхамед өткеннің бәрін байыптамаған, ал болашақ жайы тіпті күңгірт. Әйтсе де талай кепті ақыл елегінен өткізіп еді. Жұрт тағдыры да жеке адамдар тағдыры сияқты екен. Сырқаттың сыртқа шықпас сызы жоқ. Атпал азаматтың екі қасық судан ұшынары бар. Зағип дімкәстің екі тамшы ішірткіден оңалатыны бар. Орнымен өтксн өлім, ретімен келген кеңшілік. Ал дені сау, жаны таза, қайраты мол жас батырды қаба сақал көп қарақшы камап алса ше? Мәрттігіңнен не пайда, тірлігіңнен не қайыр — ақ өлім ғана тұр алдыңда. Абыройлы болса да ажал. Түнекке батасың да кетесің. Бұла жүрген күнің — қараң, балпаң басар ұлың — харап. Ендеше, қысылтаяң күннің алдын бақ. Ораз-Мұхамедтің өмірлік мақсаты, бар мұраты осы жолға бағышталған-ды. Өлім емес, өмір үшін күрескен. Ұлысыңмен көгерер, ұрпағыңмен жасар өзгеше өмір. Сол үшін тыныштықтан безген. Сол үшін жаннан кешкен. Енді міне… « Өгізге туған бұзауға да туады » деуші еді қазақ. Керісінше де болады екен.
Кіші жұрттың басынан кетпес зобалаң ұлы халықтың да алдына келіпті. Әуелде асқаралы жұрттың бүліншілікке ұшырауының өзі ақылға сыймаған. Енді, апат алдында тұрғаны мәлім болды. Онсыз да ойран ел біржола тұраламақ. Көкірегі дерттен арылмаса да, көңілі қатая түскен, сан қилы сезім кұрсаған Ораз-Мұхамед өзінің баяғы, бақытсыз батыр Болотников тұсындағы тізгінін қайта тапқандай еді. Тек күрес тәсілі басқаша болмақ. Кетеді! Іргедегі Москваға да, шалғайдағы Хан-Керменге де жол ашық-ты. Бірінде құрметпен, екіншісінде қуанышпен қарсылар еді. Бел буып, берік тұрман тартып үлгермеді, суық хабар жеткен. Қаралы хабар. Артынан, ақыл тоқтатып ойланса, осылай ғана тынуға тиіс екен. Сонда да тосын естілді. Толғамай сілтеген шоқпардай оқыс ұрған, оқсата күйреткен. Мәді! Әуелде күліп еді. Сосын таңырқаған. Ақырында хош көрді. Ескі аңызды бастап тірілткен — Саманай бектің ақ ниет, адал мұратына күмәнданбаған. Жер астынан шыққан жарылқаушы — еңсесі басылған, еркіндік, теңдік іздеген халыққа керек болыпты. Күн оза келе, әңгіменің түп төркінін таныды, алғаш өрбіген ұясын да тапты. Хан-Кермен мүптиі — Мәдінің атынан сөйлей бастапты, өкілет алмай-ақ өкім жүргізуге кірісіпті.
Ақ-Мұхамед сейіт. Нешеме жыл бойы Ораз-Мұхамедпен жаулық жолын ұстаған пайғамбар ұрпағы. Атаулы билігі жоқ, атқа мінген аламаны жоқ, бірақ құдайға сенген қара халық уысында. Және Алланың ақ жолын насихаттағаны болмаса, ханға қарсы әрекеттен аулақ. Керісінше, бітісі бөлектігін әйгілеп, беделін көтере түскендей. Ораз-Мұхамед қауіп ойламаған. Тек Нұрұзақ арқылы арнайы хат жолдап, аңдап басу керегін, ғазауаттың қисыны жоғын, көрші ағайындармен татулық жөнін айтқан. Қадап айтқан, қатаң ескерткен. Сейіт Ораз-Мұхамед сызып берген шеңберден шықпады. Ғазауат уағыздамаған, жаулық жолын насихаттамаған. Бірақ өзгеше заман тумағы, Мәдінің оралуы төңірегіндегі сөздер ел аузындағы лақаптан ақиқат шындыққа — нақты әңгімеге айналған. Патшасын күнде өзгертіп жатқан, көп жұрт өзінің кім үшін соғысарын, кім жағында екенін де ажыратудан қалған заманда Хан-Кермен халқының көңіліне масаттық кіріп еді. Масаттық емес, күпірлік. Міне, біз сондаймыз деген. Қаласақ әйтеміз, тілесек бүйтеміз деген. Әміршісі Тушинода отырғандықтан, Дмитрий Ивановичтің шапқыншылары, жазалаушылары тарапынан жәбір, қысас көрген жок. Ал онсыз да тынысы тар Василий Ивановичтің жасақтары тас түйін отырған Хан-Кермен шегіне батпады.
Осыдан бұрынғы, патшалар тынымсыз ауысқан алмағайып екі-үш жыл сияқты, қайсысы жалған, қайсысы заңсыз — әйтеуір, екі топтың басында отырған екі патша тепе тең, теке тірес арпалысқан кезеңде де Хан-Кермен іс жүзінде ешкімге тәуелсіз, дербес күн кешкен. Көп жұрт мәңгі осылай болады деп ойласа керек. Ешбір патшаны да мойындамайтын мүридтер бой көтерді, ешкімге де бас ұрмайтын тентектер шықты. Олжалы ұрысты, таражды жортуылды кәсіп еткен жолбасарлар мен тек қан төгуді, қысас-қиянатты ғана кәсіп еткен қарақшылар көбейді. Бәрі де бой тасаланбай, ашық, біреу-екеуден емес, тобымен жүретін болды. Ал Имансыз Исмайыл сияқты бейбастақтар бастаған, Сапега, Лисовский сияқты әскербасы пандардан сенім хат алған аралас жасақтар Понизовье өңіріндегі Айсаның да, Мұхамедтің де үмбетін тегіс запы қылып еді. Зорлық-зомбылық жалпы жұртқа ортақ болғанда, Василий патша жағындағы алпауыттардың мекен-жайлары жай ғана таланып, тоналған жоқ, қиратылып, өртеліп, күл-топыраққа айналдырылды. Және бәріне кінәлі — « бұратаналар », оның ішінде әсіресе « Касимов татарлары » болып көрінген. Екі өгіз сүйкенсе — шыбын өледі екен. Екі патша тартысса — ортадағы қара халық күйзеледі екен.
Ал екі жұрт тоғысса — телімдегі әлсіз қауым жазаға ұшырамақ. Қанды қыста пәле-жаладан қақас қалған Хан-Кермен жаз қайда, көктем өтіп, мамыр тумастан тұтқиыл шабуылға ұшырады. Муромға топталған патша жасағы ең алдымен Касимовтағы бұратаналарды тапамақ ниетпен туын шұбалтып, тобын сүйретіп, тура аттанған. Алты қаруы түгел Хан-Кермен қарсы шауыпты. Бірме-бір, кескілескен ұрыста жарақты жауды ту-талақай еткен. Түре қуып, бар зеңбірегін қолға түсіріпті. Жеңіс. Үлкен жеңіс! Бірақ Ораз-Мұхамед қуана алмады. Шығын көп. Ең бастысы — аңдысу, арбасу бітті. Ажал, не азаттық. Екінің бірі ғана қалыпты. Әрине, алғашқысының қонысы жақынырақ... Өз жұртына тіленген. Бас-көз болмақ, бірге көтермек. Жоқ. Тушинода мұнсыз іс бітпейтін көрінеді. Еліне көмек сұраған. Иә. Көмек... көмек беріледі. Троица алынсын. Понизовье тазартылсын. Айтпақшы, көмек Дмитрий Ивановичтің өзіне керек. Хан-Кермен әскері түп көтеріле аттансын. Ак патшаға, ақиқат патшаға адалдығын дәлелдесін. Ал Хан-Кермен баяғыда-ақ дәлелдеген. Ақ патшаға емес, ақ ордаға — өз ошағына адалдығын. Енді өз үйің, өз іргең үшін өзің ғана арпалыса айқасар күн жетіпті.
Әлде... Алланың кеңшілігі туар ма. Тумады. Болмады. Әуелгі, жеңісті ұрыста қаза тапқан қаншама ердің қырқы атқарылып, қатер күткен жұрт көңілі жайлана бастаған шақта жаңа жау шықты. Жаңа емес, ескі. Воеводасы басқа болса да, болмыс-бітісі баяғыдай жат жасақ — патша жасағы. Астрахань түбінде күш алып, Еділ бойындағы бүлікші жұртты қайтадан ақ патшаның дәргейіне келтірген бояр воевода Шереметев Муромға жетісімен, жау алған Замосковьеге, Василий патшаның билігінен бас тартқан Владимирге беттеу орнына, өзінің ойран болған поместьелері есіне түсті ме, әлде пейілі бұзық бұратана бейбіт қоймас, артымды тазалай кетейін деді ме, мүлде басқа тарап — түстік-батыстағы Касимовка аттаныпты. Алпауыттар езгісіне наразылық, ақ патшаға өшпенділік ортақ болғанымен, мақсат-мұраты үйлесім таппаған, ата жөнімен екіге жарылып отырған азғана жұрт ішіндегі, әрқайсысы өзіне тартқан ала ауыздық — тізе қосып, бірге соғысуға жол қалдырмаған. Шәш бек пен Саманай батыр бастаған Хан-Кермен аламандары Муром орманынан шығып, Касимов хандығының шегіне енген жазалаушы жасақты қаладан елу шақырым жерде қарсы алыпты. Саны бес есе басым, қаруы қапысыз жауға тосқауыл бола алмаған. Саманай батыр мен Шәш бек соғыста өліпті.
Қырғынға ұшыраса да, қаруын тастамаған азғана әскер қайта кұралып қамалды паналаған. Бұлардың соңын ала аттанған орыс жасағы да жеңіліске ұшырайды. Олар да өз қамалына келіп тығылған. Күрескен жауы біреу болса да, иық тіресіп, қатар тұра алмаған, әрқайсысы өздерінің ағаш қорғандарын сағалаған екі топ та, жанталаса соғысқанына, қайтпай кескілескеніне қарамастан, екі күн озып, үшінші кеш батарда барынан айрылып, бастары жойылады. Баяғыда тас қамал салынса, бұдан гөрі басқашарақ болар ма еді, ағаш қамал оңай өртеліпті. Оққа шалынбай, найзаға ілінбей, аман қалған азамат атаулы тегіс қатаң жазаға тартылады. Хан сарайы талауға түскен. Мекен-тұрақ түгел өртеліпті. Ал әйелдер, бала-шаға жайы — белгісіз. Ораз-Мұхамед арғын, қыпшақ, маңғыт руларының ең белді бектерінің әулетінен шықкан бәйбішелерін бауырындағы балаларымен қоса тегіс төркіндетіп жіберіп еді. Арты бұлай болар деп ойлаған жоқ, бірақ аумалы-төкпелі заманда бәрінің бір жерде болуын хош көрмеген. Тыныштық күнде қай ауыл да қауіпсіз, ал қысталаң заман туса, алыс түкпірде бой тасалау, әрине, оңайырақ. Бірақ әйел — мазаққа ұшырамады, бала — найзаға шаншылмады деп айту тағы қиын.
Қорғаушысынан айрылған жұрт қашанда талауға, тонауға түседі, шын қызыл қырғын қарусыз қара халық басына орнамақ. Бүкіл ел бүлініпті. Қаншама заманнан бергі айла-шарғы, амал-әрекет зая кеткен. Күрестің атасы — күш екен. Алып та, шалып та жығады. Қауқарың кем болған соң, қай патшаны сағаласаң да жазықтысың. Шуйскийді жақтасаң, Дмитрий шабатын еді. Бұдан тым құрыса бес-алты ай бұрынырақ. Алданыш емес, ақиқаты сол... Бас көтерер бауырың тегіс қырылып, ордалы елің ойрандалғанда жолдағы әйел, белдегі баланың қайғысы ойыншық екен. Жүрекке түскен басы артық бір жамау ғана. Әлде көз көрмегеннен, үміт үзілмегеннен бе... Хан-сарайда туған-туысқаны, төркін-жұрағаты жоқ Гүлсифат ханым ғана қалған-ды. Баяғыда Барыс патшаның мархаматымен Хан-Керменге қоныстанған Көшім әулетінен. Келгенде бала еді. Арада екі-үш жыл өтер-өтпесте, шынында да, гүл сипатты сұлу болып шыға келді. Бұлғақ басталған соң, алмағайып қатер үстіндегі тыныс кезінде ханның төртінші отауын қайта көтеріп еді. Хан қақпасының аузында азғана жасауылмен бірге соғысыпты. Бітімі нәзік Гүлсифаттың садақ тартуға шеберін, қылышқа да қолының ебі барын Ораз-Мұхамед білетін. Бірақ бар өмірі сүргін үстінде өткен Сібір ханшасы тым бұйығы болатын.
Тіпті жасқаншақ көрінетін. Әлде арадағы жиырма жасар шымылдығын айқара ашуға жібермеді ме — махаббатта да ұяң еді. Әйтсе де Ораз-Мұхамед соны соқпақ таба алмай дағдарған, еңсесі басылып, бүкіл жан жүйесі күйзеліске түскен аса бір ауыр мезгілде жаңа алданыш емес, тың тыныс тапқан. Кәрі қасқыр жас ханымның мұң-шерін, бүкпе-қалтарысын, тән жарасымы мен жан ләззатын — бәрін танығандай көрген. Енді ғана қапысыз ұғып отыр. Күндесінен бақ асыру, әміршінің бар ықыласын өзіне аудару, сән түзеп, салтанат құру қамымен ғана күн кешкен ұзын шашты ұрғашы емес, жан ашыры мол, жақындығы өзгеше жар, әлсіз болса да, дәтке қуат берер адал серік екен. Бітісі басқа, орны бөлек екен. Жау қолына түссе қандай жапаға ұшырарын жақсы білген. Жүрегі шайлықпай, буыны дірілдемей, нәзік қайратын абыройлы өлімге байлапты. Бармақтай қорғасын оқ қылышкер келіншектің қақ маңдайынан қадалыпты. Ал Тушинодағы дырдудан басы бір сәт босаған кезде Хан-Керменге хабаршыға аттанған, ел шетіндегі ауыр ұрысты да, шаһар ішіндегі апатты қорғанысты да көзімен көрген жиені Мұрат-Мұхамед — аман. Тіпті шаң жұқпапты.
Дәл сол кезде өзің не істедің деп тәптіштеп сұрай бастаса, жиенінің масқарасы шығарын анық аңдады. Әлденендей қағыста, әлдебір қуыста жан сақтап қалған. Неге тірі келдің деп сөгу тағы қиын. Аз да болса қызмет көрсете келді. Қырғын басылған соң ебін тауып, өзінің қартаң тартқан анасы Асыл ханымды, оның бауырындағы, Ораз-Мұхамедтің анадан сәби қалған кішкентай қызы Айданақ-ханшаны қаладан алып шыққан. Қызы мен әпкесінің жау тырнағынан аман құтылғанына тәуба айтқанымен, Ораз-Мұхамед қуана алмады. Қолы байланғаны, Тушинодан шығу қиындағаны анық еді. Бірақ шыққанда барар жері қайсы? Қуаты қайтқан, жанары тайған, барынан тегіс айырылған Көшімнің акырғы сәті көз алдына келген. Қайраты бойында — қайраны қане? Тақсыз ханның соңғы сөзі дәл құлағының түбінен естілгендей. Бары — бауырында, бағы — басында тұрғанда ақ патшаның дәргейіне бармады — енді не жорық. Елі ойрандалған, жұрты тозған, жалаң қылыш, жалғыз атты аламан кімге тұлға. Жастығымды ала жығылармын деген делбеу болмаса, жүрегі нала, дерті ауыр. Айызы қанып сүрен сала алмай, арқасы жазылып қылыш сілтей алмай шерменде кеткен шын бейбақ, басында күркесі, астында көрпесі жоқ шын панасыз өзі екен.
Панасыз. Панасыз екені рас. Бірақ өз тағдырын арттағы жұрттан бөлектей алмаған. Жаралы жолбарыстай ыңыранған, көкірегі қуыс, жүрегі қан алғашқы күндерден соң көңілін үмітке жеңдіре бастады. Қаланың қирағаны рас. Кирамаған қала қалды ма. Аламанның ауыр шығынға ұшырағаны анық. Қырғыннан қаны төгілмей шықкан кім бар. Ел таланды, қоныс қирады, жұрт күйзелді — бүкіл Русияның басындағы хал. Орда ойрандалса да, қара орман — қалың жұрт түбімен қырқылмасын. Терегі қиылса да шілігі қалса, ен тоғай ертең-ақ сыңсымай ма. Шайқалып төгілсе де түбінде қоры қалса, қайың күбі ертең-ақ қымызға толмай ма. Мүмкін тіпті, асығыс жорық үстіндегі жау бар тарапты бірдей талқандап үлгермеген шығар. Қалай аталса да, қалай тартса да, ақыр түбі ақ патшаға бодан жұрт қой. Қандас, діндес қауымды аямаған патша әскері тілегі бөтен бұратананы біржола тұралатпай кетпесі анық, әйтсе де Ораз-Мұхамед үмітін үзбеген. Ел орнында болса, ие табылар. Ал өзі Тушиноның тұтқынына айналғанын көрді. Құрметті тұтқын. Басқан-тұрған ізіне дейін аңдулы. Қайтсе де шеңгелден шығармауға бекінгендей. Ханы қолда тұрса, жұрты да Дмитрий Ивановичтің дәргейінде қалатындай.
Бұрынғы патшалардың тұсында аз да болса өз тіршілігі бар, жанды қуыршақ еді, енді тілсіз, тілексіз шын ойыншыққа айналыпты. Немесе әшекейлі бұйым. Татар ханы да біздің ғұзырымызда отыр! Мәлік ағзамның мәртебелі тәжіндегі кеуек інжу. Ішін құрт жеген, заты жоқ, аты ғана бар көп моншақтың бірі. Ал ағайындас бұратана жұрт ішінде беделі асыпты. Мұның өткенінен бейхабар, бүгінгісіне күмәнді жас мырзалар Арслан — Шуйскийге қашып, Есеней о дүниеге кеткен қанды қағыстан соң қауіптене қарайтын болған. Жаман — жасқанғанын ғана сыйламақ. Ерегескенді екі айыра шабары өз алдына, кез келген сәтте мәртебелі жарлықпен, Тушиноға ат басын тіреген барлық бұратананың бас қолбасшысы сайлана салуы ғажап емес. Ал сайлана қалса не істері Ораз-Мұхамедке айқын. Ат басын туған жерге ( Ораз-Мұхамедтің өзі де таң қалды — « туған жер » — Хан-Кермен, Еділ бойы ) қарай түзейді. Еңістегі бүкіл бұратана жұртты көтереді. Ақыры немен тынса да, армансыз бір шайқасады. Бірақ бұл құрғақ қиял еді. Сайланбасын жақсы біледі. Сенімнен ада. Бұл кезде сенім атаулы азайған еді. Тіпті мүлде жоғалуға айналған. Бұқара жұрттың әділ патшаға деген сенімі.
Патшаның ( қайсысы болса да ) өз дәргейіндегі жұртқа деген сенімі. Тіпті дәл қасында тұрған кісінің бар екеніне, тірі екеніне, бар болса, тірі болса, басқа емес, өзі, нақ өзі екеніне сенім. Баяғыда өлген, ақ сөңке сүйекке, ұнтақ топыраққа айналған адамның шынымен өлгеніне, шын өлсе, жаны сау, тәні бүтін тірі бейнеде қайта оралмасына сенім. Керек десеңіз, ер бол, ез бол, қара бол, хан бол — өзіңнің басқа біреу емес, анық өзің екеніңе сенім. Қанау мен езгі титықтатқан, зорлық пен зомбылық намысын тапаған, қырғын мен сүргін қанын қарайтқан қара бұқара арасында бұдан төрт-бес жыл бұрын емес, қырық-елу жыл бұрын, баяғы, атам заманнан арғы заманда құсадан қайтқан, екі аяқты, жұмыр басты кез келген пенде сияқты бір-ақ рет өлсе де үш рет көмілгені Борис Годунов тірі екен деген қауесет шықты! Жұртына көңілі қалған Борис қаншама заманнан бері залым боярлардан бой тасалап жүреді екен де. Енді халқының мүшкіл халін көрген соң, әділет туын көтермек. Балаңқы көңіл, сәби сезімді жұрт бір желпініп қалды.
Тіпті, Бористің қайта тірілгеніне сенбеген кісілердің өзі: « Вот царь был, как царь — родной отец » — « Әй, не керек, патша десе патша еді! Әміршің емес, қамқор әкең еді! » — деп күрсініскен. Кешегі тар заман, ашаршылық жылдардың өзі қазіргі жан ышқынып, өждан тапалған кембағал күнмен салыстырғанда ұжмақ болып көрінген. Алайда, мен — қайта тірілген Борис Годуновпын деп дауыс көтеруші табыла қоймады. Әйтпесе кім біледі... Уақа емес, онсыз да патша — екеу. Ал екі патшаның ортасындағы ел мүлде иесіз қалған. Иесіз қалған елге екі патша да жау болып шықты. Бүгін Шуйскийдің әскері таласа, ертең Дмитрийдің әскері талайды. Әрқайсысы қиянат, зорлықты өз патшаларының атымен жасайды, опасыз, сатқын деген кінә тағып, жау ретінде жазаға тартады. Әуелде екі жаққа бірдей үміт артқан, байлығын қорыған бас көтерер шонжардың өзі баска бір әрекет ойластыруға көшкен. Әуелде тыныштық тілеген момын шаруаның өзі бассауғаны ұмытып, батыл іске бел буған.
Қанға бөгіп жатқан елдің терең түкпірінен, жау табанында қалған жұрттың жуан ортасынан сыпаты бөлек, сыры терең жаңа күш — өзін туғызған Халық-Анамен бірге жасаспақ қуатты, құдіретті толқын бой көтерген. Ол — ар-өжданы қорланған жұрттың намысы еді. Ел иесіз болса да дәрменсіз емес екен. Бірақ тереңнен көтерілген жал толкын теңіз бетін түгелімен бурыл ойнаққа, шеңгеліндегінің бәрін жаңқаға айналдырар алапат дауылға әлі айналмаған. Әйтсе де бет алысы басқа екені танылып еді. Үміті кесілген, алпауыт езгісінен құтылам деген елес соңында ту көтеріп, енді ұлттық намысы тапалған шақта екі патшадан бір-ақ безіп шыққан қалың бұқара шын ашуға мінді. Баяғы Болотников тастап кеткен ұшқын әр тұста қайтадан от алды. Юрьев — Польский дуанында Федор Красный ту көтерді. Балахна дуанында Иван Кувшинников, Решмада — Григорий Лапша, Городецте — Федор Ноговицын... — бояр воевода атанбақ түгілі, кісі саналып, кеңеске кірмеген, бар өмірін сока соңында өткерген қаншама Иван мен Федор енді құба төбел киім, ала-құла қарулы, ұйымы мықты болмаса да ұжымы мол, серпімі күшті, кейсі бірнеше мың, кейсі бірнеше жүз кісіден құралған үлкенді-кішілі қосындардың әскербасы батырына айналды.
Жау мұндай жеке жасақтарға қарсы берекелі күрес жүргізе алмады. Бүгін біреуін қиратса, ертең екіншісі бас көтереді. Және қайсысының кім жағында соғысып жатқанын ажырату қиын. Анығы — екі патшаға да қосылмайды. Өз туы, өз ұраны бар. Ұзамай, бұл күреске « бұратана » жұрт та белсене араласқан. Әсіресе князь Петр Урусовтың аты айрықша дабыраға ілінді. Әуелде Тушиноға сүйінішті хабар келген. Пәлен жерде Шуйскийдің пәлен воеводасын талқандапты. Пәлен дуанда Шуйский жағындағы алпауыттардың қонысын ойрандапты. Көп ұзамай, мүлде кері шықты. Пан Незабытовскийдің жасағы ту-талақай қашыпты. Дмитрий Иванович жағындағы пәлен қаланы шауыпты… Бір ісінде қисын болсайшы. Бірақ қисын бар еді. Бар ісінде. Жүйелі, мұратты күрес. Көп ұзамай бүкіл Русия жаңа жолға — ашынған арпалысқа толы қанды күрес жолына түспек. Ел — қанша бүлінсе де, ежелгі орнында тұрған. Ер — қанша қырылса да, түгесіліп бітпеген. Ата жұртынан аумаған, азаматынан арылмаған халық ешқашан да панасыз қалмақ емес. Ораз-Мұхамед мұны кәміл түсінді. Оның да аясар ештеңесі жоқ-ты. Артқа қарайлар да ешкімі қалмаған. Атамекен алыс, ағайын-туған жырақ. Өзін шын панасыз сезінетін.
Күн сайын түсінде Петр Урусовты көреді. XII тарау КӘЗЗАП ПЕН КӘНИЗАК Патшазада Дмитрий баяғыда, Угличте пышаққа түсіп өлген. Күмәнсіз. Дмитрийдің атын жамылып, Орыс елінің шегіне енген, тағдыр талғамымен таққа көтерілген, азғана уақыт болса да патша палаталарында билік құрған Өлермен — Бейсопы — Расстрига — Москвадағы көтеріліс кезінде қазаға ұшыраған. Ақиқат. Сонда, әуелгі, тума патшазаданың атын жамылған, кейінгі, көп жұрт мойындаған патшаның кебіне еніп, оның тозғындаған қырық кұрау әскерін қайта көтерген, асыл тәжді патшайымын бауырына басқан, енді алтын тақтың өзіне қол созып, Москва түбінде, Тушинода отырған кім? Аты-жөні қалай, ата-тегі қайдан? Ешкім де білмейді. Біреулер — орыс екен, Москвада, арбакеш малайдың жеркепесінде туған құтан дейді. Екіншілер —литвин екен, поп үйінде туған жалаң аяқ дейді. Үшіншілер — шоқынған жойыт екен, Батыс Русияда туып-өскен жалдап дейді. Ұлты кім, ата-анасы кім — бәрібір. Жақсы — бар анаға, бар жұртқа ортақ. Жаман да, жай жаман емес, жандайшап пен жендетте, сатқын мен саудагерде ұлт болмайды. Есімі әлде Иванка, әлде Матюшка, әлде Богданка.
Әлде осы үшеуі де емес, басқа бірдеңе. Қалай атау еркіңізде. Матвейді — Иван, Иванды — Богдан деп атағаннан іс мәнісі өзгермесе керек. Әйтеуір, Дмитриймен шатыстырмасаңыз болғаны. Жарлылығынан ба, жамандығынан ба, алты ай жазда жыртық тоны үстінен түспепті. Біреуге отын жарып, біреуге су тасып, біреудің күлін шығарып, бар ғұмырын кісі есігінде өткізіп жатқан екен дейді. Әкеден алған азғана дәрістің арқасында шіркеу мектептерінде бала оқытып, біреуді алдап, біреуді арбап, қысқа күнде қырық рет өтірік айтып, бәрібір әрең-пәрең күн көріп, кейде боқтық, балағат естіп, кейде таяққа жығылып, қалтақтап күн кешіп жүр екен дейді. Тауратты тауысқан, Інжілді жатқа оқыған білімі, орыс, поляк тіліне қатар жетік сауаты үшін әуелгі жалған Дмитрий өзіне қызметші хатшы қылып алыпты; Мәскеудегі халык көтерілісі кезінде қазадан қақас қалып, Литваға қайта қашқан; арып-аршып, азып-тозып, кембағал халде, қайыршы тұрмыста отыр екен дейді. Қайсысы шын, қайсысы жалған, анығы — дүние екінші мәрте төңкеріліп, біржола астан-кестен боларда жаман ныспы, жалбыр тонмен, кембағал кепте, қорлық пен жоқшылық астында отырғаны.
Бұлғақ ошағына айналған байтақ ел тұғырлы ту тіледі. Бүліктің қыза түсуіне мүдделі жұрт жалған патшаны қайта тірілтуді қажет тапты. Желге ұшып, тозаңға араласқан қара күл қайтадан жанды рухқа айналды — әуелі Дмитрий есімі тірілген. Жаңғырған есім жаны бар, тәні бар тірі денеге бөленуі үшін нақты адам — кеше ғана өлген Бейсопы-Расстригаға түр-тұлғасы ұқсас, патша тұрмысын, шонжарлардың әдет-салтын жақсы білетін жаңа бір жанкешті керек еді. Сарай ғұрпына жетік жұрт көп, түрі ұқсастар да ұшырасуы мүмкін, көпе-көрнеу арам іске, арамдығынан бұрын аранды іске бел шешер есерсоқ қайдан табылсын — лақап алғаш тараған кезде үміт артылған бірнеше адам Дмитрийдің өлі кебінен бас тартады. Бірақ елес — тірілген, есім — ел аузында. Түрі ұқсамасын, тәрбиесі жарамасын, әйтеуір, біреу — Орыс еліне ойран салып, ойдағыны істеу үшін, мынау — Дмитрий деп қоқырайтып отырғызып қояр тірі тұлып қажет еді. Тұлыпқа қойылар талап біреу-ақ. Әрине, артқы аяғымен жүріп, өз аузымен сөйлей алатын мұндай Дмитрий оңай табылады. Біреулер айтады. Біздің Матюшка-Иванка-Богданка-Икстің ойында бөтен ештеңе жоқ екен. Қайыр сұрауға жақын халде ел ақтап, Литва мен Русия жапсарласатын аймақта қаңғалақтап жүреді.
Әлдебір қалада жансыз ретінде ұсталып, абақтыға қамалады. Ақталар амалы таусылған Матюшка-Иванка-Богданка-Икс мен — Москвадан қуылған пәленбай деген боярмын, бүлік кезінде тірі қалған, қазір Литвада отырған Дмитрий Иванович патшаның шаруасымен жүрмін десе керек. Бояр танылған Матюшка-Иванка-Богданка-Икс, қасында жолай қосылған, дәл өзіндей тағы екі-үш күмәнді кісі бар, тегін нан жеп, Севера аймағындағы Стародуб қаласына жетеді. Орталық өкіметке мейлінше наразы, кезінде тума патша Дмитрийге — әділ билік құруға тиіс өзгеше әміршіге бар үмітін артқан, өлгені тірілгенін естігеннен бері өшкенім жанар деген далбаса соңындағы Стародуб халқы бейтаныс боярдың дерексіз сөзіне сене қоймайды. Өзін де, серіктерін де қыстай бастайды, тіпті қатаң жазаға тартпақ болады. Жаны қысылған Матюшка-Иванка-Богданка-Икс өзін сол, жұрт күткен Дмитрий деп жариялауға мәжбүр болыпты... Енді біреулер айтады. Бұл Матюшка-Иванка-Богданка-Икс жаңа Дмитрий рөліне арнайы дайындалғн кісі болатын. Дайындаған — Меховецкий және баска пандар. Бұл іске Литва канцлері Лев Сапеганың өзі жасырын басшылык жасады, король Жигимонттың өзі бағыт берді. Жаңа Дмитрийдің алғаш рет Стародубта бой көрсетуі де кездейсоқ емес. Әрі Литва шекарасына жақын, әрі боярлар өктемдігіне наразылығы мол шаһар еді.
Нақтысын кім білсін, ақиқаты — қандай кепте, қайда көрінсе де, дәл осы кезде жаңа бір Дмитрий шығуға тиіс-ті. Өзі шықпаса, өзгелер шығарады. Қажет. Русияны біржола тұралатуды, тіпті елдіктен айыруды көксеген король мен канцлерге қажет. Талан-тараж арқылы мыңғыра баюды, тым құрыса, шайқалған шаруасын түзеп алуды ойлаған шляхтаға қажет. Бір күн болса да асқа тойып, қызыққа кенелмек жолбасар қарақшы, жалдамалы жолнерге керек. Опричнина кезінде орталықтан аласталған ежелгі әулет өкілдері және соңғы жылдарда байлығымен, басқасымен бағы асқан жаңа доворяндар — патша палаталарында билік құрып отырған бақталас боярлардың орнын алуды көксеген шет аймақ шонжарларына керек. Әйтеуір, алуға жарар мүлік, айдауға салар малы — бір сөзбен айтқанда, олжа байланар мүмкіндік болсын — орысты да, татарды да, литвинді де шабуға әзір, әр түрлі халық, әр түрлі қауымнан құралған жендеттерге керек. Өзіндегінің бәрі жақсы, өзгенің бәрі жат — кешегі құтан күнгі кегі ұмытылмаған еркін казакқа керек.
Ең бастысы — құдайға, періштеге, әділ әміршіге, ғажайыпқа сенетін, басшы өзгерсе, бәрі оңалар, ақ патша жақсы болса, қара халық бақытқа кенелер деген алдамшы арман, орындалмас үміт соңындағы, құлдық ұрудан қажыған, қорлық пен зорлықтан ашынған, енді кімнің туы астында болса да, алпауытқа, боярға қарсы, орталықтағы обырларға қарсы күресіп өлуге бекінген бұқара жұртқа керек. Жаңа Дмитрий Стародубта бой көрсетісімен, шартарапқа жарлықты жаушылар аттанды. Тірі екен! Бар екен! Өзі екен! Қол астына шақырады! Жетістіреді! Жарылқайды! Арада апта өтпей, Стародубқа, соңында литвиндер мен черкастардан құралған екі мың асау аламаны бар Меховецкий келіп жетеді. Артынша казак атаманы Заруцкий « ақиқат патшаның » аяғына бас ұрады. Одан соң үлкенді-кішілі жасақтарымен Рожинский, Будило, Тышкевич, Рудницкий, Хруслинский, Зборовский... тағы басқа мәртебелі пандар келеді. Бүкіл түстік-батыс Русия көтеріледі. Запорожье мен Доннан қайратты казактар құйылады. Жорық жолы озған сайын әскер көбейе береді, әрбір ұрыстан соң алапасы аса түседі. Бірақ кешегі Матюшка-Иванка-Богданка-Икс, бүгінгі царь и государь самодержец Дмитрий Ивановичтің әуелгі бітісі, табиғи болмысы өзгермепті.
Ашушаң, топас, ақылсыз, дөкір, тұрпайы, тәрбиесіз, қорқақ, жалтақ, тауансыз. Бірақ патша ағзам атанып отырған басқа емес, сол. Рожинский мен Зборовскийге де, Салтыков пен Андроновқа да, әйтеуір, бір Дмитрий керек. Тіпті, бұрынғы қарақшыдан, осы соңғы кәззап қолайлырақ шықты. Айтқанға жүреді, айдағанға көнеді. Жүреді, көнеді деп есептейді. Түбі шикі, біз тұрғанда қайда барады деп ойлайды. Сондықтан да, алғаш көрген бояр, князьдердің өзі оны кеше ғана билік құрған патша деп таниды. Ақиқатқа көзі жетпеген көлденең жұртқа: « Сол! Анық өзі! » — деп жариялайды, Қаһарлы Иванның « кенже ұлы » алдында бірінен-бірі озуға тырысып, жарамсақтана құлдық ұрады. Артын ойламаған әлдебір ақылсыз көзіне емес, сыртынан, айқайлап емес, сыбырлап қана: « Сол емес... » — деп көрсін!..
Ал зорлықпен бе, үгітпен бе, әуелде Дмитрий атын жамылуға әрең көнген, ертеңіне, арғы күні, келесі айда, ес жиған шақта, әрі қатері мол, әрі қисыны кем жанкешті істен түршіккен, тіпті, « өз қарауындағы » әскерден « құлдығындағы » жұрттан, яғни, « патша » атағынан құтылуға бел буған, бір емес, екі мәрте қашып, екеуінде де орта жолдан ұсталып, қайтадан « патшалыққа » отырғызылған Матюшка-Иванка-Богданка-Икс, ісі біржола оңалып, Тушиноға орныққаннан бері қара бұқара, көп жұрт үшін жақсы болар, жаман болар, шын Дмитрийге айналғаны өз алдына, ішкі тұрпаты да, сыртқы сымбаты да өзгермегенімен кекірт пандар мен марлат боярлар өзінсіз тіршілік жасай алмайтынын нық түйсінген. Көңілінде кепиет, мінезінде астамшылық пайда болып еді. Қолынан келсе, кімді болмасын қазыққа отырғызудан тайынбастай. Қолайы түссе, жарым дүниені жалмап жұтудан тартынбастай. Өзін мәнді тетік емес, тұтқа сезіне бастаған. Бірақ қуыршақ патшаларының болмысындағы мұндай өзгерістер жайынан мәртебелі пандар да, марғасқа боярлар да бейхабар. Сезбейді, білмейді. Басқаша аталса да, баяғы Матюшка-Иванка-Богданка-Икс деп ойлайды. Сезген, білген және олай ойламайтын бір-ақ адам бар.
Патша ағзамды бұрынғы кіріптар халден жаңа кепке қарай жетелеген де сол. Марина. Марина, « царица московская ». Кәззаптың аты-жөні, ата-тегі, жер астынан жік шыққанға дейінгі әрбір қадамы қаншалық күмән болса, Маринаның тумыс-тегі, бастан өткерген барлық хикаясы соншалық анық. Реч Посполита корольдерінің сарайында айрықша ықпалды болған, былғаныш істері, былық кәсібі үшін мәртебесі төмендеп, күні еңкейген шақта Литваның Сандомир уәлаятына воевода сайланған белгілі шляхтич Юрий Мнишектің қызы екен. Сіңлісі тұрмысқа шығып, отырыңқырап қалған бойжеткен өзінің алғашқы қадамын бастаған әуелгі Жалғаншының көзіне шалынады. Тіпті атаусыз жас жігіттің өзін патшазада жариялауына осы өзгеше махаббат себеп болыпты деген де лақап бар. Енді біреулердің айтуынша, бар шаруаны кәрі Мнишектің өзі ұйымдастырыпты. Қайткенде де, шаруашылығы шайқалған әккі шляхтич Мәскеу « патшазадасын » берік тұзаққа түсіреді. Хош.
Әке мен күйеу арасындағы ерсілі-қарсылы жаушы алмасқан қаншама саудадан соң, тәбәрігі бар, сәлемдемесі бар — гауһар мен зүбаржат, лағыл мен жақұттан соң, атаулы қалың — жүз мыңдап саналатын алтын теңге, басыбайлы бодан — шәрлі жұрты, ауыл-аймағымен берілген қаншама телімнен соң, қасына өр көкірек шляхтичтер бастаған бес мың қосшы, нөкер ерткен қалындық та жетеді. Дулы, шулы шерумен астанаға кіреді, салтанатпен некесі қиылып, царица — патшайым аталады. Бәрібір өз дінінен безбепті, жаңа жұртын менсінбепті. Сөз жоқ, кеше ғана өзінің сіңлісінің үйінде, күйеу баласының қолында қызметші болып жүрген, ата тегі күмәнді, оң қолы епетейсіз ұзын, сол қолы ұнамсыз қысқа, бүкіл бітісі қораш Жанкештіге емес, алтын тәжға шыққаны да әркімге аян еді. Царица-Матушка — Ханым-Ана — аталы жұртының өжданын сыйлаудың өзін хош көрмеген, бүкіл төркін-жұрағатымен қоса халықтың қитығына тиген, алғашқы қадамынан бастап-ақ орыс Ордасына жат жұрт жорасын енгізе бастаған Марина тойдың тоғызыншы күні, елең-алаңда, Жалғаншының басын жоюға бел буған ашулы жұрт патша сарайына басып кіргенде түні бойғы дырдудан, таң бозындағы майданнан соң маужырап, жаңа ғана көз ілген.
Ұйқысын толық ашып үлгермей, бар мәртебеден айырылды. Тіпті қызметші кемпірлердің бірінің етегінің астына жасырынып тірі қалыпты деседі. Бұдан соң жапа шексе де жазаға ұшырамай, ағайын-туыстарымен қоса шалғай қалалардың біріне аласталған. Дмитрий қайта тірілген кезде Тушинодан табылады. Зорлап әкеліпті, алдап әкеліпті деседі. Ықтимал. Алдынан некелі қосағын, патша ағзам мен болам деп мүлде басқа кісі — түр-тұлғасы сұмпайы, болмыс-бітісі жабайы, шабдар мұжық шыға келгенде талып түспегенімен, жирене шошынғаны анық. Қыстыға жылаған наласына да, жарылып өлмек ызасына да сенеміз. Бірақ арада апта өтпей, әкенің жалынышы бар, оттас, отандас шляхтичтердің үгіті бар, аз-маз икемге келеді, оңын, солын парықтап, алды, артын кесіп-пішіп, ақылға көнеді. Анық өзі — кеше патша жайларын да сән түзеген, жұртқа мәлім Марина — кәззапты күйеуім деп тануға, жаңа күйеу емес, баяғыда алтын тақта шалқыған Дмитрий Ивановичтің өзі деп білуге келіседі.
О, дариға-ай, қиындық күнде таңдап сүйіскен, косылмай жатып, қапамен айрылысқан екі ғашық — екі жас, жай ғашық, жай жас емес, сәулетті патша мен салтанатты ханымның қайта табысуы — оңашада емес, көбінің көңілінде күмән бар жүз мың әскердің, керек десеңіз, бүкіл патшалық, жарты жалғанның алдында құшақтасып көрісуі кімді болмасын елжіреткендей өзгеше оқиға емес пе! Енді кімнің көңілінде көлеңке қалмақ. Талай жан буыны босап, көзіне жас алды. Маринаның да буыны босап, көзіне жас келді. Кешігіп тапқан ләззаттан, толмас, тозбас құмарлықтан. Кешіне демейік. Ертеңіне де емес. Бірақ бес-алты күн өтпей. Әуелгі, ар-ұятын сақтап, бөлек тұрмақ келісім құтты минутта сәтімен бұзылған соң. Көзге сүйкімсіз, көңілге кораш, төртпақ, қортық кәззаптың бауыры — от, тегеуріні темір екен. Әлде, уызға тойып үлгермеген жетім лаққа сасық судың өзі шәрбат көрінді ме. Әйтеуір, көңілден шықты. Көзі дымдана жалтырап, қимыл қозғалысына мауыққан күзеннің ебі дарығандай. Тушино әміршісі де масайған, масаттанған кейіпте. Тек махаббаттан емес. Тушинодан табылмас ештеңе жоқ. Тал шыбықтың да, күбі шелектің де талайын көрген.
Өзінің мәртебесі өскенге, тиянағы беки түскенге қуаныш. Әрине, есіктегі малайдың төрдегі емес, төбедегі патшайымның төсіне қонақтауынан туындаған кепиет те бар. Бірақ... Жанкешті « царевичті » оп-оңай жадылаған, астана босағасын аттамай жатып, бүкіл патшалықты шайқалтқан пан қызы қайткенде де қарабайыр кәззаптың басын айналдыра алмады. Тіпті күн озған сайын қадірі кеми түскен. Тапа тал түсте, керек десеңіз, түннің бір уағында қызметшісі сай, керегі әзір күмәнді үйлерге кету жиілеген. Бірақ Марина — жұрт білетін Марина еді. Өзі. Анық өзі. Ауыр күреске кірісті. Жоқ. Адал зайыптық үшін емес. Патшалық үшін. Алтын тәж, аса таяқ үшін. Алдымен таза орысша үлгіге көшті. Баяғыдай жалаң бас жүруін қойды. Салпыншақ ұзын сырға тақты, биік өкше сақтиян етік киді. Бет-аузына ағаш қуыршақты сырлап бояғандай қызыл ала опа-далап жағып, мол пішілген қызыл мақпал көйлегінің етегі шұбатылып, көйлек сыртынан киген алтын оқалы жаздығының ұзын жеңін тізеден төмен салбыратып, соңында жасы, мосқалы аралас, қымбат, бірақ ала-құла киінген бірнеше бояр бәйбішесі бар, жексенбі құрғатпай, орыс шіркеуінде ғибадат жасайды.
Көлденең сөзге үйір кейбіреулер тәубасын дұрыс келтірмеді, шоқынуы теріс — өз үйінде латын салтын ұстанады-мыс деп күңкілдесіп жүрді, бірақ көпшілік қауым, әсіресе алыстан естіген қара бұқара мейлінше риза болған. Көбі әуелгі патшалық кезінен таныс орыс боярларымен жақыннан сөйлесіп, Тушиноны уысында ұстап отырған пандарды бауырына тартты. Біреуді мансаптан, байлықтан дәмелендіреді, біреуді қорғауға алмаққа, енді біреуді мархаматқа кенелтпекке уәде береді, кейде ешқандай уәдесіз-ақ сыңғыр күлкі, сынық мінезімен бұғалықтап қояды. Маринаның мейірі түскен « ұшпа құс » — мәртебелі боярлар мен жанасарлар, ешқандай мансапсыз жандайшаптар мен жарамсақтар шынында да жаңа қоныс, жаңа дәреже алып жатса, өр көкірек пандардың біразы « анық өзі » екені күмәнсіз « Московская царицаның » жылы сөз, жарқын ықыласына-ақ риза болысқан. Тушиноға келіп түскен, тәнге дәру табылғанымен, жанға қуат әкелмеген алғашқы апталардай емес, қыс ортасына жетпей-ақ Маринаның жағдайы біршама нығайды. Тіпті, Дмитрий Ивановичтен гөрі сыйлырақ. Сыйы бұдан да артар еді, бар кілтипан осы жаңа табысқан жардың басында тұр. Ең оңайы осы болса керек еді, ең үлкен қиындыққа айналды.
Байтақ астанада, берік Тас қамалда әмір жүргізген ақ патшаны алтын тағымен қоса дөңгелек айналдырған еп пен көрік мына қарағай қима түбіндегі ағаш орындықта жапырайып отырған жалбағай жалдапқа әсер етпей-ақ қойған. Қараңғыда қапысыз қауышқанымен, жарықта араларында әлденендей жарықшақ тұрады. Кеше ғана босағадан сығалауға батпаған құтан тума бекзат, тәжді ханымды көп алдында құрмет тұтқанымен, оңашада кәнизак құрлы көрмейді; жасырын некесі қиылған соң, тіпті сыйлаудан қалды. Көлденең тояттан былығып қайтқан бір күні жанжал шығармақ болып еді, аузын жастықпен басып, жақсылап тұрып төмпештеп алды. Царица онсыз да бейпіл Рожинскийге айтуға батпай, амалсыздан Сапегаға шағынған. Иесі барын танытып, жынын қайырған соң, жүйелі тәрбиеге көшіп еді. Жүріс-тұрыс, сөйлер сөз, дастарқан басындағы мінез... Ұғымсыз мәңгүрт болып шықты. Тамақты қомағайлана асап, салп-сұлп жейді, шарапты ұртынан ағызып, қылқ-қылқ жұтады, кабакқа тоқтаған көшірден рабайсыз. Қолын сілтеп, аузына келген балағатын ірікпей, мәнсіз, жүйесіз, албаты сөйлейді. Ашуланса шарылдай айқайлап, қорықса, кірпігі жыпылықтап, үнсіз бұйығып қалады. Ашуланғаны жөн — бірақ айқай емес, қаһар керек, қорықса... царь самодержец кімнен қорықпақ!?
Тумысынан тәкаппар Марина Кәззап қана емес, өз басы ғана емес, бүкіл патша сарайы қорланғандай намыстанған. Неге қорқасың маскүнем Рожинскийден? Неге именесің топас Зборовскийден? Неге басындырасың пандарды? Қожайын кім? Марина сықылықтап күледі. Жасанды емес, шын күлкі, ыза емес, ризашылық. Ала бастады, жеңе бастады деген осы. Ана әумесір пандардың ғана емес, бүкіл Русияның тағдыры сенің қолыңда! Сені ешкім де алмастыра алмайды. Өйткені « Московская царица » Марина Юрьевна біреу-ақ! Сол жалғыз Марина, анық Марина сенімен бірге! Ақылсыз біреуді табар, айнымас Маринаны қайдан табады! Бекем бол! Күш — сенің қолыңда! Халық сенеді саған. Маған да сенеді! Қаласаң, сол кекірт пандардың кез келгенін жазаға тарта аласың. Сен болмасаң, мына мың сан әскер Тушинода бір күн де тұрмайды. Сенсіз күні жоқ олардың!.. Сол сәтті сағаттан бастап, Маринаның ісі күрт оңалды. Царь самодержец бұйдаға үйрене бастаған.
Рас, жетектен жаңыла береді: кейде мәртебелі боярлармен бас қосу үстінде елдің алдымен масайып қалады, кейде зайыптық міндетінен жаңылып, күмәнді күркелерге кіріп кетеді, әлсіздер алдында орынсыз ашу шақырып, мықтылар ортасында қорғаншақтай беретіні бар, бірақ өзінің ең соңғы Дмитрий екенін, өзі болмаса, жұрттың қараң екенін кәміл ұғынған, ең бастысы — Маринасыз патшалық жоғына көзі жеткен. Рас, үнемі басында жататын, ешкімге көрсетпей, жасырын ұстайтын, ішіне гауһар жүзік, асыл алқа, алтын ақша толтырылған шағын қобдишаның кілтін берген жоқ, бірақ бойындағы басқа қазынасын аямаған, патшалық билікті теңдей бөліспегенімен, ақыл кеңесіне шындап құлақ асуға бой ұрған. Кейде өз ақылымен де іс істеуге талаптанатын. Жаңылысады, шатысады, бүлдіреді. Бұл кезде бұлғақ жайлаған, әсіресе орталықтан жырақ аймақтарда тумай тірі қалған әр түрлі царевичтер көбейіп кетіп еді. Мырзаларының билігінен бас тартқан кез келген топ, тіпті қарақшылық жолындағы кез келген жасақ өзінің царевичін сайлап алған. Баяғы, перзентсіз өткен Федор патшаның өзінің он шақты ұлы табылды.
Клементий, Савелий, Семен, Василий, Ерофей, Гавриил, Мартын, Федор Федоровичтар, әрқайсысы бір мыңнан бірнеше мыңға дейін әскер бастап, сейіл-серуен, талау-тонау, атып-асумен талай жерді ылаң мен қанға бөктірді. Ал Иван Горзныйдың таяққа жығылып өлген үлкен ұлынан « қалған » Иван Иванович пен қаһарлы патшаның өзінің « бел баласы » Август Иванович тіпті Дмитрий Ивановичтің өзіне ой салар үлкен күшке айналған. Мұндай « царевичтердің » кейбірі, сірә, дәл өздеріндей тәсілмен туған, бірақ жолы жеңіл, атағы айбындырақ Дмитрий Ивановичпен одақтасуға талпынып еді. Әуелде мұны біздің Кәззап та хош көрген. Шынында, әлдеқайдан бес-он адам емес, бес-он мың қарулы жасақпен туған бауыры келіп қосылса, жұрттың бұған деген сенімі артпай ма. Патшалығына таласпайды, тумысын айғақтай түседі. Қай тумысын? Марина оп-оңай дәлелдеп берді. Қиян Далаға сыймаған әлдебір есер казак, боярынан кеше ғана құтылған басыбайлы шаруа — казак екені, шаруа екені көрініп тұрған күмәнді пенде — ешқашан тумаған, болмаған царевич деп танылса, сенің өзің кімсің? Қай патша қарақшымен немере шығып еді деген.
Әуелгі, жаушы алмасқан келісім бойынша, ағасымен қосылуға асыққан, Тушиноға салтанатпен кірген « патшазада » Лаврентий Иванович қолма-қол тұтқынға алынды да, алдамшы ретінде айыпталып, көп алдында қазыққа отырғызылды. Бұдан соң алдаусыратып аранға түсірілген Ерофей Федорович пен Август Ивановичтар да аяусыз үкімге — бұтарлап шабуға бұйырылған. Іс астарын ұққан пандар да, алдамшылардан тума царевичті жаңа айырғандай сезімдегі бұқара жұрт та мейлінше масаттанған. Өзінің анық сол — Дмитрий Иванович екендігін біржола дәлелдегендей жеңілейген Кәззап — өз атымен, өз болмысымен қолға түскен Маринаның орны бөлек шыққанын кәміл танығандай еді. Амал не, ерлі-зайып деңіз, ашық-ашына деңіз, өзара қатынасы қалай аталса да, әрқайсысының нақты бітім қалыпты болмысы бар Кәззап пен Кәнизак екеуі айла-шарғысы үйлесіп, мақсат-мұраты тоғысқан, бар ісі жаңа ғана жарасым тапқан шақта көлденең кеселдер көбейе бастады. Орыс елінің ежелгі ұйытқысы болған, ұлы орыс — великоросс халқы қалыптасқан аймақтар Тушино әміршісін Тушинский Вор — Тушинолық Кәззап деп жариялап, соны серпін, өзгеше өжеттілікпен жанкешті күреске бел байлады. Терістікте жаңа, жарық жұлдыз туды. Князь Михаил Скопин-Шуйский. Василий патшаның немере інісі. Жиырма екіге жаңа шыққан жас қолбасы. Әуелі ежелгі Новгородты көтерген.
Содан соң Реч Посполитаның ескі бақасы Швециямен жең ұшынан жалғасып, көмекке швед, француз, шотланд, неміс — соғыс ісін өмірлік кәсіпке айналдырған ландскнехттерден жарағы сай, жалдамалы шерік алған. Осыдан соң-ақ князь жеңісті жорық жолына түсті. Әуелі Новгород бетте тұрған пан Кернозицкийді тоздырып жіберді. Ізінше пан Зборовский бастаған құрама поляк-орыс жасағын талқандайды. Алдан шыққан атақты Сапеганың өзін тықсырады. Жасағының жарымы майдан даласында қалған Зборовский азып-тозып, Тушиноға әрең жетті де, тауаны шағылғанымен, негізгі күшін сақтап қалған Сапега қабырғасы мұқалса да, қамалы құламай, қажып шаршаса да қайысып сынбай, берік қорғаныста тұрған Троица түбіне оралды. Ұзамай, Замосковьенің басым бөлігін жаудан босатқан Скопин-Шуйский Москваға тура аттанар алдында күш топтау үшін ежелгі қамалдардың біріне тоқтағаны, жаңа әскер жинақтап жатқаны туралы хабар жетті. Жаңа бастаған жас қолбасының аршынды қимылы онсыз да берекесі қаша бастаған Тушинодағы қауымның көңіліне қайғы әкелген. Жаз бойы бір күн басы жазылмаған Рожинскийдің өзі үстіне мұздай су құйғандай тез айықты. Кеше ғана өз орнынан үміткер, енді бар абыройдан айырылған, сондықтан да мүлде қатерсіз Зборовскийді көп алдында жерлеп, алыста жатқан бәсекелесі Сапеганы базар алаңындағы көшірден әрмен балағаттаған.
Басбұзарлығымен айрықша көзге түскен бірнеше жолнерді дарға тартқызып, күндегі әдетінше таяу маңдағы деревняларды тонап, қыз-қырқынды ат артына мінгізіп, тұраққа көңілді оралған екі-үш казакты қазыққа отырғызды. Әскерді аз-маз тәубасына түсірген соң, астана мен аралықтағы тұтқауылды күшейтті, төрт тарапқа бірдей тосқауыл қойып, күмәнді тораптардың бәріне хабаргерлер шаптырды. Міне, дәл осы мезетте Тушиноға ашық аспанды қақыратқан күн күркіріндей өзгеше бір хабар жетіп еді. Көптен күткен, көп жұрт білген хабар. Соның өзінде тосын естілген. Неше жылдан бері торлы-тұзақты өрмек тоқып, әр түрлі қайламен қилы-қуыт қарекет жасаған, ақыры, Русияны бұлғақ өртіне біржола булықтырған Реч Посполита, қанша қалжыраса да бас билігінен арылмаған елді біржола басып алу үшін ашық соғыс бастапты. Әуелде Тушино қатты дағдарған. Әрине, пандардың көбі қуанды. Қатер көбейіп, қадам ауырлап бара жатқан шақта демесін емес, сүйесін — енді не үшін күресетіні айқындалған. Жолнерлердің біразы, ракошқа қатысқаны үшін елден қуылған, қарақшылығы үшін өлімге кесілген кейбір шляхтичтер шошына тітіркеніп еді. Бірі арттан жеткен арамтамақтар оңай олжаға ортақтасады деп ашкөзденсе, бірі — жер басып жүрер жұпыны тірліктің өзі қиынға айналар деп қауіптенген.
Тушинолық текті боярлар мен шонжар алпауыттар демдерін ішіне тарта қатер күтті. Ал Маринаның қуанышында шек болмады. Соған қарап, Кәззап та қатты қуанған. Әуелгі Дмитриймен келісім солай болатын. Сол шарт қазір де күшінде. Тек Москваны алуға, таққа жетуге жәрдем етсін. Тілеген жерін кеседі де береді. Қаласа, жарым Русия Реч Посполитаның боданына айналады. Көп ұзамай, қаба жауған қармен бірге қатаң хабар келген. Король Тушино түбіндегі Реч Посполита жауынгерлерін тек өзіне ғана бағынышты бодан санайды. Короліне қылмысты болған, еліне айыпты болған рыцарьлардың бәріне кешірім. Жалдамалы жолнерлер де, еркін товарищтер де өз королінің әмірін күтсін. Рыцарьлармен арадағы келісім шарттарын бекіту үшін арнайы елшілік жіберілмек. Суық сәлем, бұлтартпас жарлық. Кәззаптың аты да аталмапты. Тума король, құдіретті монарх тәлімсіз, тексіз әлдебір жалдаптың өмірде бар, жоғын да білмейтін сияқты. Атын атаса аузы былғанбақ, елеп-ескерсе беделіне нұқсан келмек. Кәззап — ес жиып, Кәнизак — таңырқап үлгермеді, Реч Посполитаның Смоленск қамалын тас тұзақ қоршауға алған қалың шерігінен, әскер басындағы король Жигимонттың өз дәргейінен мәртебелі пандардың жаңа тобы бастаған ауыр елшілік келіп жетті.
Саны мол, салтанаты артық, үш мыңға жуық қарауыл қосыны бар өзгеше елшілерді қарсы алуға шыққан « ақ патшаның » өкілдеріне ешкім кісі-ау деп қарамапты да. Тіпті асқақ пандардыц бірі: « Біз Кәззәпқа келе жатқамыз жоқ! » — деп ақырса керек. Ал бұлармен бірге шыққан, соңында сәнді рыцарьлары бар Зборовскийге жат жұрт өкіліндей құрмет танытқан. Король комиссарларын Тушино шегінде гетман Рожинскийдің өзі қарсылапты. Косшы шерікті сыртта қалдырып, таңдаулы рыцарьлардан ғана құралған азғана, бірақ айбынды жасақ ерткен елшілер өзгеше салтанатпен Тушиноның түпкі қалтасы — Бас Тұраққа келіп кіргенде он алты ай бойы қан мен жынға тойып, әбден семірген, көлденең келген аттыны алып түсердей ашумен үнемі үдірейіп жүретін төбеттердің өзі құйрығын қысты.
Өңі бозара тістенген Кәнизак пен көзі шүңірейіп, бетіндегі бар түгі ұзарып кеткен Кәззап өңшең салкүрең, аңсағай мадьяр арғымақтарына мінген, айдаһар суретті, алтынды қалқан ұстап, ақ шаңкан, ал қызыл жалаулы найзалары көкке шошайған, дулығалары үкілі, кеуделері көк темір, арқаларына бүркіт қанаты тігілген, әр қатарда он-оннан сап түзеп, үздіксіз қағылған дабыл, барқырай ойнаған керней астында жүзі суық шеру түзген салтанатты топ Ағаш Сарайдың алдынан шұбыра өтіп біткенге дейін телміре түгесіліп, терезеден қараған да отырған. Король елшілері өздерінің бауыры князь Роман Рожинскийдің мәртебелі пандарға лайықтап, арнайы жабдықталған мекен-жайына барып түсті. XIII тарау ІРІТКІ Король комиссарларының кімге және не үшін келгені мәлім болған сәттен бастап, Тушинодағы тобыр топалаң тигендей дүрлікті. Маңызы, салмағы артқан, масаттықтан басы айналған кейбір пандар өздерін Реч Посполита азаматы, ұлы істер қарсаңындағы үлкен тетік сезініп, тегі күмәнді цариктен біржола жеріген де, король билігіне мойын ұсынған. Жолбасарлық еркін өмірге үйреніп қалған, басына қайтадан ноқта түсерін аңдап, мейлінше ширыққан біраз жұрт бұрынғы бейберекет тірлік, қарақшылық кәсібін қимай, Дмитрий Иванович патшаға берген әуелгі сертке адалдық туралы даурығысқан.
Реч Посполита королін Русияның ақ патшасынан әрмен жек көретін, бүлікке бейім, бұла казактар келіссөздің артын бақса, біржола батпақтағанын жаңа білген бояр, бағлан атаулы қатерлі дағдарысқа түсіп еді. Бұдан соң дүние қалай айналары кімге болмасын күңгірт, бірақ анығы — Тушинодағы « Дмитрий Ивановичтан » Реч Посполита королінің өзі безіп шықты. Пандар бұрынғы кекесінді царик — патшакеш деген сөздің өзін артық көретіндей. Вор! Көлгір құрметтің өзі ұмытылған. Тума корольдері тұрғанда бұралқы Кәззапты қайтсін. Ал бұрын астанадағы патшадан жеріген, енді, Тушинодағы пақырдың күні батқанын түйсінген, бастарына қайғы бұлты үйірілген бояр, бағлан атаулы жаңа амал, ұтысты жүріс ойластыра бастағандай. Өз тағдырын Кәззаппен біржола байланыстырған бүлікші топтан ғана именіп отыр, әйтпесе, әйтеуір біреуге жағу үшін кеше ғана құлдык ұрған әміршісін талап жеуге әзір. Рожинский, Зборовский сияқты өтімді пандар арқылы емшек сұраған жетім баладай, жасқаншақ, әлсіз қыңқылға көшіп еді. Бұл жолғы есеп те оңға басты. Өз ағайындарымен әйтіп-бүйтіп тіл табысқан король комиссарлары енді Русияның « игі жақсылары » — тушинолық боярларды келіссөзге шақырған. Сол сәтінде-ак Михайло Салтыков бүкіл Жер өкілі, елдің ең елеулі адамы болды да шықты.
Ал Кәззап... Кәззап бір-ақ түнде зым-зия жоғалды. Михайло Салтыков айтады. Қураған орындығында түксие тұлданып отырып елшілер жайын, іс мәнін сұраса керек. Гетман ежелгі әдетінше сәл-пәл ( « Сәл-сәл ғана! » — дейді Салтыков саусағын шошайта, сақалы селкілдей күліп ) қызу екен. Бірден ес жиған Кәззап міңгірлеп, өзінің патша екенін, Тұрақта не болып жатқанын білуі қажетін айтса керек. Тушинода не болып жатқаныңда шаруаң қанша! Комиссарлар саған емес, маған келді — батылың барып, қалай сұрайсың! Мен — князь Рожинскиймін. Ал сен кімсің? Жоғал, көзіме көрінбей! » Гетман жарлық берген соң, әрине, жоғалады. Әуелде төсек астына тығылған екен. Князь тексіздің қанына қылышын былғағысы келмеген. Ашулы әскербасы есіктен шығысымен-ақ, Кәззап киімін ауыстырып, өзінің әуелгі кебі — қара шаруа бейнесіне енеді. Пандар тұрағы мен Ағаш Сарайдан түскен боқат пен күл-қоқыс тасылатын шаналардың біріне — әрине, нәжіс үстіне отырып, сыртқа шыққан да, басы ауған жаққа қашқан. Менің царицам! Мен шыдай алмаймын мына қорлыққа! Рожинский екеуміздің біріміз ғана жер басып жүруге қалдық. Өлтірем! Барлық пандарды қазаға тартам!
Әйтпесе сенің сәулелі жүзіңді көруге татымағаным. Сен үшін! Сен үшін кетіп барам! Рожинскийдің королі болса, менің Маринам бар!.. » Боярлар мен бағландар жамырай күлген. Бірі қарқылдап, бірі кеңкілдеп, кейбірі солыға іш басып, мәз болысқан. Бұл — Кәззап жоғалғаннан соңғы жетінші күн еді. Әуелгі таң атқанда, Кәззап де патшакеш де, әйтеуір, бір жылдан астам уақыт бойы Тушиноның туы болған кісі ізім-қайым жоғалғанын жалпы жұрт алғаш естіген шақта ешкімнің де күлуге шамасы келмеген. Соңғы айларға тиесілі ақысын алып үлгермеген, бүгінге дейін талағанынан болашақта тонамағы мол жалдамалы жолнерлер ашуға мінген. Алданды! Айдалада қалды! Жалған, патшалар заманы туғаннан бері біржола еркіндік тапқан, арғы түбі кім болса да, өз қолдарындағы Ойыншыққа көп үміт арткан казактар толқыды. Ежелгі дұшпанмен бітіспейді екенсің! Бүгін патша кетті, ертең өзіңе зобалаң! Жолнерлер өздерінің региментарь, ротмистрлерін қыспаққа алса, казактар король Жигимонттың бодан жұртын тегіс турап тастауға әзір еді. Бірақ өзара қырқыс басталмады.
Арғы жақтан гетман Рожинский мен пан Зборовский, бергі жақтан атаман Заруцкий — табордағы бас көтерер басшылардың барлығы — біреуді үгіттеп, біреуді қорқытып, біреуді алдап-сулап, дау-дамайды тыймағанмен, ұрыс-жанжалды тежеген. Әйтсе де дәл осы алмағайып сәтте Михайло Салтыков пен Филарет әкей Романов бастаған тушинолық « игі жақсылардың » іс-әрекеті шешуші роль атқарып еді. Істің бет алысы қиындап бара жатқанын аңдаған король комиссарлары Рожинскийдің мекен-жайына « Русияның ең білікті боярларын » шақырған. Құрметпен қарсы алып, айрықша ықылас танытқан. Міне, қаншама жыл болды, бұлғақ әлегімен сіздің ел әбден күйзеліп бітті. Қарақшы Кәззаптың кесірінен қаншама жапа шегіп отырсыңдар. Ал, осындай мүшкіл халде төңіректі тегіс қоршаған басұрмандар көтерілсе не болмақ. Біздің айбынды король ділі, діні бір бауырлас халықты азап пен бейнеттен құтқармақ, жауын тегіс жамсатып, жамандықтың бұдан ары тарауына тыйым салмақ. Ұлы мәртебелі корольдің мархаматы — сіздердің амандықтарыңыздың кепілі. Дәргейіне бас ұрсаңдар, ешкімнен жәбір-жапа көрмейсіңдер, ар-өждандарыңа қол сұқпаймыз, бала-шаға, от-ошақтарың берік қорғаныш табады. Мұншама мол мархаматқа мейірленген Михайло Салтыков еңіреп жіберіпті дейді. Ризашылықтан көңілдері босаған басқа жұрт та тегіс кірпігін шылапты.
Осындағы азғана қауым емес, байтақ Жер атынан сөйлеген Михайло Салтыков сақалынан суық жасы сорғалап тұрып, құдайға тәуба, корольге алғыс айтады. Мәртебелі бояр атағына Кәззаптың Ағаш Сарайында жеткен, енді өздерін-өздері ел өкілі сайлап алған азғана « игі жақсы », сол арада, бұрын да біреулердің көкейінде жүргенімен, сыртқа шығаруға ешкім батпаған өзгеше шешімге тоқтасады: « Цариктен бас тартамыз. Шуйскийді мойындамаймыз. Москва мемлекетін король Жигимонттың дәргейіне келтіреміз! » Шуйскиймен сыйыспаған, Кәззаптан жеріп біткен, ал айдаладағы Жигимонтпен өші де, қасы да жоқ Ораз-Мұхамед алғаш естігенде өз құлағына сенбеген. Бұқар ханы Абдолла Қазақ еліне басып кіреді. Қамалын қоршап, халқын қырып жатады. Сол кезде Ордаға сыймаған, әлдекімге өкпелі, әлденеден дәмелі « игі жақсылардың » бір тобы: « Иә, құдая тәуба, ендігі бар жақсылық Абдолладан. Жұртымыздың тынышы, баламыздың бақыты — бауырмалдығы мол Абдолланың шапағат, мейірінде. Бұқардың боданына кірейік, Абдолланы хан таниық! » — десіп мәре-сәре болысады. Ақылға сыймас іс. Мүмкін, лақап болар деп ойлаған. Жоқ, дәл солай, анық, ақиқат.
Тек бүкіл орыс халқын, бес он мың емес, алты миллион адамды тұтас көгендеп, Реч Посполитаның бодандығына қалай түсірмек — мәселенің жеке тармақтары ғана нақтыланбаған. Әйтпесе бар түйін, бауырлас жұрт арасында бағзыдан келе жатқан бар кілтипан шешілгендей. Шешкен — арыдағы үлкенді-кішілі князьдар, берідегі корольдер мен патшалар емес, Алтын сарайда — босағада, Ұлы аттаныстарда — үзеңгіде ғана жүретін, енді, дүние теріс айналғанда барлық бақталасын басып озған Михайло Салтыков! Кеше еңкілдеп жыласа, бүгін кеңкілдеп күліп отыр. Қаншама ғасыр бойы қырқысып келдік. Ешкім де пайда таппады. Енді күш қосып, ортақ жау атаулыға қарсы бірігіп күресетін заман туды. Жаңа ел, қуатты мемлекет калыптаспақ! Салбыраңқы, қалың, сап-сары мұртына қызыл күрең шарап тамшылары ілінген Салтыков бір сәт аңыра бөгелді де, басын шайқап, Ораз-Мұхамедке мүсіркей қарады. Жат жұрттық корольді әмірші танисыз. Алалық туар жөні жоқ. Король... Король — кемеңгер адам… Ант, ант береді ғой әуелі адал билік құрарына. Құдай қалауымен таққа көтерілген адамда жаттық болмақ емес! Егер тұғыры шайқалмай, тағында отырған Русия патшасы Реч Посполита тәжін сұраса, анау мәртебелі пандар келісер ме еді?..
Қазір бізде басқа жол жоқ. Жерді сақтау, елді тыныштандырудың жалғыз-ақ жолы — осы. Рақмет айтады әлі кейінгі ұрпақ.— Кенет бойындағы күші тасығандай, жұлқына тұрды. Күміс кубогын қос қолдай ұстаған.— Реч Посполита королі, Московия патшасы Жигимонттың саулығы үшін! Дауылдай түрегелген « игі жақсылар » өздерінің адал бодандық ықыласын танытып үлгермеді, сырттан дүркірей қағылған барабан, жүйесіз тартылған зүфна үні, айқай-шу, бейберекет дабыр естілген. Үсті-үстіне мылтық атылды. Етегі шұбатылған қызыл шапанды әлдекім тарсылдата терезе қақты. Коло!!. Біраз жұрт жиналып қалыпты. Тегіс қарулы. Тегіс жаяу. Яғни, бейбіт кеңеске мүдделі. Әйтсе де шұбырып, жан жақтан құйылып жатқан адамадардың жүзі қатқыл. Айбарлы, ызбарлы қатқылдық емес, абдыранқы, өлермен қатқылдық. Ерліктен есерлігі, қаһармандықтан қаныпезерлігі басым, асау қауымның үлкен толқыныс үстінде екені айқын танылады. Казактар, черкастар, жалдамалысы бар, еріктісі бар — лях шерігі мен ойдан-қырдан құралған орыс жасақшылары — жалған патшаның туы астына топталған ала-құла жұрттың құба төбел, бірақ саны мол орта бөлігі шақырғанымен, Рожинский және басқа әскербасылар колоның бейбіт қана емес, белгілі жүйе, тәртіппен өтуіне күш салған.
Бірақ әуел баста жоқ тәртіп аяқ астынан қалай орнасын. Коло өзіне, осы Тушиноға тән сыпатынан айнымады. Қырық темірдің қылауынан қосылған әр текті шеріктің арты жиналып болмастан, ортадағы ашық шеңберге қылышы салақтаған, қоңыр өңді, орақ мұрынды кәрі казак шығып еді. Содан соң, өзінің басбұзарлығымен, қанішерлігімен жарым әскерге танылған жолнерлердің бірі сөз алды. Ізінше бейберекет дау, ұзын кеңірдек айқай қозданған. Черкастың майда тілін құлаққа үйреншікті орыс әуезі басты. Оны көп сөзі тосаң естілгенімен, мағына-сарыны еркін жеткен поляк тілі алмастырды. Аздан соң, кімнің қандай лұғатта, не айтып жатқаны аңдалмастай ың-жың басталған. Бірақ қай тілде, қалай айтылса да, мағынасы ұғынықты еді. Абдыраған, ашуға мінген, өшін кімнен аларын білмеген жұрттың сәл ғана ұшқын түссе, алапат өртке, қызыл қырғынға ұласар толқымалы кебі. Қайткенде де шара сыздық бар. Бұдан бұрын да екі-үш рет колоға жиналған. Кіжінген, шулаған, айқайлаған. Лях королі үшін бе? Ақ патшадан несі артық? » — дескен. Донға тарттық! Қиян Далаға кеттік! Запорожьеге қайттық! » — дескен. Литваға кеттік! » — дескен.
Шуйскиймен тіл табысайық! » — дескен. Біз — еркін әскерміз. Атақ-абырой үшін соғысамыз. Ақшаға қызмет етеміз! » — дескен. Одан да Қырым ханына қызмет ет! » — дескен. Неге қан төктік? Төлемі қайда? Ақысы қайда? Кімнен сұраймыз, қайдан аламыз? » — дескен. Патшамызды қуып жіберді. Орнынан түсірейік! Жөн білер жаңа гетман сайлайық! » — дескен. Патшамызды өлтірді. Енді өздерін қырып салайық! » — дескен. Рожинский ақталып ант ішкен. Айбарлана тәртіпке шақырған. Әскербасы атаулы өңшең делі, бейбастақ жұртты ауыздықтауға тырысқан. Үгіттеген, жалынған, ақыл айтқан, қорқытқан. Ақыры, ашулы жұрт, айқайлы жұрт, асау жұрт шулап, тулап, әбден шаршаған. Шаршап барып тарқаған. Бүгін де тістенген ысылмен басталып, арынды айқайға ауысқан, жалыны бет шарпып, толқыны төбеден асқан коло әдеттегі арнасына көше бастап еді. Көп ұзамай көмірі қабарып, күлі қалмақ, дауылы қайтып, көбігі тарқамақ.
Шу басылды, айқай азайды, бәтуасыз кеңестен күдер үзген біраз жұрт бар құдай, жер басқан патша атаулыны сықпырта боқтап, өз тұрақтарына, соңғы күндері тынымсыз маскүнемдік пен келеңсіз қызойнақ ордасына біржола айналған сасық жеркепелер мен жабайы қималарға бет бұрған. Кенет қара құрым халық тура атылған топ қақ ортасын ойып өткендей қақ айырылды. Ортаға Марина — әлде талақ, әлде тұл, қайткенде де уыты қайтып, қорғансыз қалған « царица » жүгіріп шығыпты. Ораз-Мұхамедке әйел емес, албасты болып көрінді. Өрусіз, қою, қоңыр бұйра шашы далбырай төгілген. Аясы дөңгелек, кішкентай, күлгін сары көздері шатынай ұшқын атады. Үстіндегі зер жағалы, ұзын қызыл опашень ( * жаздык, сырт киім ) айқара далиған. Іштегі ақ атлас көйлектің омырау түймелері тағы ашық. Жаппай ошарылған жұрт бір сәт ауыр тыныс үстінде үнсіз қалып еді. Опашенінің жерге жете, салақтаған ұзын жеңін білегіне жинап, қолын ербендете жоғары көтерді. Танимысыңдар мені? Кім едім, енді кім болмақпын? Отандас бауырларым! Осыдан төрт жыл бұрын басымды қатерге байлап, жат жұртқа бет бұрып едім.
Реч Посполитаның абыройы асты, сендердің орталарыңнан шыққан шляхтянка ( * шляхтич қызы ) Москва царицасы атанды! Артымдағы елге көлеңке түсірген жерім бар ма? Неден көңілдерің қалды? Менің бодан жұртым! Өздеріңнің тума царевичтерің жат жерде жапа шегіп жүргенде тағдырын қосып еді маған. Сендердің, Тас қамалдағы боярлардың емес, мына сендердің тілеулеріңмен таққа жетті. Әуелі құдайдың, содан соң сендердің қалауыңмен мына мен — қарапайым шляхтичтің қызы Марина Юрьевна — алмас тәж кидім, алтын алма, асыл аса ұстаған патшаларыңның зайыбы, Москва царицасы танылдым. Қуаныш емес, қайғы көрдім, патша сарайындағы салтанат орнына тар абақтыда сарғайдым. Бірақ қашанда сендермен бірге болдым. Қиындықты бірге бөлістім. Қазір де орталарыңда тұрмын. Кигенім қыстық емес, жаздық, естігенім қошемет емес, мазақ. Неден өкпеледіңдер? Рыцарьлар, казактар, бүкіл еркін әскер! Естеріңде болсын! Аспанды бұлт басады, бірақ көк жүзінен күнді аластай ала ма? Бұлт көшеді, жарқыраған күннің жарығы кемімейді. Құдайдың рақметімен тәж киген, тақ мінген кісінің де нұры сөнбек емес. Қандай кепке түссем де, сендердің әміршілерің — менмін! Мен — Марина Юрьевна, царица Московская!
Көптің қалауымен қиындық атаулының бәрін жеңіп, ата жұртын алған адам да ешқашан өлмек емес. Өйткені ол — өзгеше патша. Ол — Дмитрий Иванович. Қалтқысыз тыңдап тұрған топ ішінен әлсіз гуіл естілді. Жаңа ма? Бұл жолы да пәле-жаладан аман құтылды. Қазір Калугада, айбынды әскер, адал бодан ортасында патшалық құрып отыр. Бұл — жұрт күтпеген хабар еді. Дабыр-дұбыр, абыр-сабыр көбейген. Бұдан былай маңызды шаруаның бәрін еркін әскермен кеңесе отырып шешуге, көптің айтқанымен болуға уәде береді! Кісі басы отыз теңгеден алтын төленеді. Содан соң... — Марина Юрьевна! Төзімі таусылған Рожинский.— Әйелдік жарқын келбетіңізді пайдаланып, еркін әскерге іріткі салмаңыз! Болды енді! — дескен тағы екі-үш пан. Кейіннен келген король комиссарлары екен. Марина от басып алғандай шоршып түсті. Шұбалған етек, ашық омырау, жан-жағына алақ-жұлақ қарап, коло ішінде шырқ айналды.— Король комиссарлары қалайша жарлық береді сендерге! Мен, міне, алдарыңда тұрмын! Әйел болсам да ештеңеден қорықпаймын. Сендер неге қорықасыңдар? Екі жыл аянбай соғыстыңдар. Енді, жеңіске жарты-ақ қадам қалғанда, олжаға шаш-етектен батарда сендердің еншілеріңе ортақтаспақ! Қуып шығындар король комиссарларын!
Сендердің өз патшаларың бар. Казактар! Рыцарьлар! Рожинскийдің қорлығына қашанғы шыдайсыңдар! Патшаларыңды қуды. Енді өздеріңді сатып отыр. Өлтіріңдер азғынды! Жаңа гетман сайлап алыңдар! Бәрі сендердікі! Ең соңғы тиынға дейін! Міне! Әуелгі кепіл! Патшаң үшін! Патшайым үшін! Колоға жиналған жұрт тегіс жаяу және жарақты болғанымен, от қарусыз. Маринадан бұрын келді ме, соң келді ме, Ораз-Мұхамед тым кеш аңдаған, түсі, тұрысы өзгеше болғанымен, бөтен пиғылда деп те ойламаған — анадайда, ат үстінде, мылтықтарының оқпаны шошайған жүз қаралы казак пайда болып еді. Марина патша мен патшайым — яғни Кәззап пен өзінің атынан ұран тастаған сәтте аспанға мылтық атылды, ышқынған айқай естілген. Жаңа колоға! Жаңа колоға! Топырлай шапкан, оңды-солды ойқастап, ауық-ауық мылтық атқан казактар ешкімге арнай тиіспегенімен, жалпы жұрттың жаппай қару суыруына, кеудеге сыймай тұрған ашу-ызаның лықып сыртқа төгілуіне себеп болған. Келер сәтте-ақ опыр-топыр басталды. Атты мен жаяу қағысып кетті. Жаяу мен жаяу жағаласып жатты. Кенет: — Ұр Рожинскийді! Ораз-Мұхамед жаңылмай таныды. Зборовскийдің дауысы. Дәл бүйірден тарс етіп пистоль атылды. Кейін!
Соқ Зборовскийді! Ақымызды, адал еңбегімізді… Арсыл-гүрсіл, ың-жың, у-шу болды да кетті. Кім мен кім қағысып жатыр, қашқан кім, қуған кім, барлық жұрт біреуге жабылып жатыр ма, әлде бәрі жабылып біреуді іздеп жүр ме — ештеңені айырып болар емес. Бүлікті бастаған Маринаның өзі, бораннан ыққан кәрі қошқарлардай, тығылыса сырт берген боярлардың ортасына сүңгіп кетті. Ал Ораз-Мұхамед әуелгі орнынан қозғала қоймаған. Барар жері де, біленер ісі де жоқ. Бірер-міреу соқтықса, жастығын ала жығылмақ. Соқтықпады, жығылмады. Айналасы бес-он минутта орталық алаң сап болған. Мың сан аяқ тапаған қар беті қан ба, кір ме, қоқым ба — ажырату мүмкін емес. Жаңа ғана өткен жанжалдың белгісіндей, әр жерде епетейсіз жығылған бірлі-жарым өлік көрінеді. Анадайда аттан ауған казак, басы айрылған черкас. Дәл қасында темір кеуде, көк желбегейлі екі-үш жолнер жатыр. Өлген кім, қалған кім — әскердің онда шаруасы жоқ сияқты. Ораз-Мұхамед « еркін әскердің » негізгі тобы « патша сарайының » төңірегіне топталғанын аңдады. Опыр-топыр. Сол арада соғысып жатыр ма деп еді. Соғысқан жоқ, талап жатыр екен.
Иен қалған Ағаш Сарайды. Солай қарай жүріп еді. Мұндай да болады екен. Ұрыны қары тонайдының кері. Екі жыл бойы жарым Русияға билік жүргізген Кәззаптың бар мүлкі әп-сәтте ұстағанның қолында кете барады. Біреуге алтын қасық тиді. Біреуге күміс ожау тиді. Анаған алтынды тостаған бұйырды. Мынаған зерлі табақ бұйырды. Алтын-күміс қана емес, қымбат киім, ұлпа терілерге дейін үлеске түскен. Кейін жұрт бодан әскері патшайымның үлбіреген іш киімдеріне дейін үптеп кетіпті десіп жүрді. Көңілі тоймаса да, көзі көргенді түгел олжаланған жұрт жаңа колоға жиналмады. Жалғыз басың саудаға түскелі тұрғанда Кәззаптың күмәнді жолы үшін қалай қылыш шабарсың. Реч Посполита шерігінің ішінде де үлкен алауыздық туғаны анық еді. Князь Роман Рожинский ауыр жараланыпты деп естіді. Ал король комиссарларының түгі де түспеген. Әлдеқайдан оқыс атылған мылтық үні естіледі. Көңілді ән бе, кейісті қарғыс па, әлдебір мастың қай тілде екені белгісіз, қарлыға үзілген даусы жетеді. Абыр-сабыр басылмаған. Ың-жың тыйылмаған. Бірақ әр тұстан бей-берекет үрген, кей жерде, тамақ үшін емес, мезгілсіз қыналаған қаншық үшін арылдай таласқан дәу төбеттердің үні басым. Кенет дәл іргеден ит ұлыды.
Кішкентай Айданақ шар ете түсті де, Ораз-Мұхамедтің бауырына келіп тығылды. Өзінің де төбе құйқасы шымырлап кеткен. Төбеттің ұлуы өзгеше. Дем тартпай, қыңсыл, қайырымсыз, жуан дауыспен соза күңіренеді. Бірақ ұзаққа бармады. Кенет қаңқ еткен де, үні өшкен. Әлдекім ұрып жіберсе керек. Айданақ та тез тыншыды. Үйде отырып, сырттағы иттің даусынан қорыққанға қысылғандай. Ораз-Мұхамедтің мойнынан тарс құшақтаған балғын қолдарын жазып » әкесінің бетіне күле қарады. Көзі жасты. Ит те, итпек те әп-сәтте ұмытылғандай. Екеуі асық ойнап отырған. Ораз-Мұхамедтің бір уақытқы ермек, тынысы осы. Әрі баласына алданыш. Биыл сегізге шыққан Айданақ соншама нәзік — дене бітімі емес, қыздан гөрі ұлға көбірек ұқсас, кеуделі, қайратты — болмыс, мінезі. Ана бауырын көрмегендіктен айрықша еркелететін. Құртақандай кезінен өжет еді. Өзі барда басқа ханымдардан туған бауырларын әке алдына отырғызбайтын. Енді міне. Хан-Кермендегі қырғынды көзімен көрген бала ит үрсе де қорқады, мылтық атылса да қорқады. Ұйқысырайтыны, жаман түс көріп бастығырылатыны бар. Түнде шошынбасын деп Ораз-Мұхамед қасына алып жататын. Асық жалғаспады. Есіктен Ораз-Мұхамедтің жалғыз нөкері кәрі Барақ қылтиып көрінген.
Жас жігіт. Ерекше хабары бар сияқты. Ораз-Мұхамед еріксіз тыжырынды. Қандай лях қандай жақсылық әкелмек. Сапеганың хабаршысы болмаса... Хан Касимовскийге сүйеніш-қамкор болып жүрген беделді гетман осыдан бір аз бұрын Троиңаны тастап шыккан. Он алты ай атқылап, ақыры бұзып ала алмады. Тағы қанша тұрар еді, терістіктен түстікке — Москваға қарай жылжымалы бекіністер салып, баяу, бірақ тоқтаусыз жақындап келе жатқан Скопин-Шуйскийден ығысты. Әйтсе де Кәззаптың қалың тобырына қосылмай, Дмитров түбіне барып бекініп еді. Король Жигимонтпен жаушы алмасып жатқаны мәлім болған. Енді Рожинский ғайыптан оңалмаса, бұл тараптағы батыс жасағындағы ең биік кісі танылмақ. Айданақ қозғала коймаған. Тіпті әкесінің алдына қайта отырмақ ыңғай танытты. Ерке қыз сонда ғана орнынан тұрды. Әуелі көкесінің мойнынан құшақтады. Ораз-Мұхамед қақпағы гауһар шытыралы алтын сағатын алып берді. Түрі таныс сияқты. Кенет жас жігіт төрге карай аттай бере, құндыз бөркін жұлып алып, басын сілкігендей болып еді, екі иығын майда жібек қоңыр шаш жауып кетті. Ораз-Мұхамед өзіне келген жас жауынгер — Марина екенін сонда ғана таныды. Қапелімде сасып калған. Орыс ағайындар келгенде отыруға қажет орындықтардың бірін алып, төрге қойды.
Жеңіл басып төрге шыққан Марина өзгеше өрнексіз, жұпыны орындыққа отырсам ба, отырмасам ба деп ойланғандай, аз іркілді. Содан соң шағын денесіне, жіңішке, сүйрік саусақтарына үйлеспес қатқыл, шалт қимылмен белбеуін шешті. Қылыш жер қауып, пистоль төмен тарта салбырап, орындық арқалығына асылған. Келер сәтте қызыл қаптанның омырау түймелері тегіс ағытылды. Омырау түймелері тегіс ағытылған қызыл қаптан өзінен-өзі сыпырылғандай. Қызыл қаптан да, қаруды жартылай жаба, орындыққа төгілді. Содан соң, анадан туғандай, жоқ, бар киімі бойында, бірақ өзгеше кейіпті патшайым мақпал көрпе үстіндегі мамық жастыққа тізе бүге бергендей ыңғай танытты да, оқыс қызарып, жаңағы қаптанның шетін баса, орындыққа отырды. Ораз-Мұхамед Маринаны ешқашан да, сұлу таныған емес-ті. Рас, бітісі әсем — қуыршақтай. Дене мүшелері сымбатты — нәзік. Бірақ бет ажарында жұрт таңырқап жүргендей, көзбе-көз емес, сырттай аңызға айналғандай арулық көрмеген. Шекесі шығыңкы, иегі келте, үстіңгі ерні тым жұқа. Ақ құбадан гөрі сары шабдарға бейімірек. Тіпті, жұрт мақтаған тұлғасы да көрікті әйелге үйлеспес еді. Киік асығындай.
Мұндай әйелдер әдетте махаббатқа тойымсыз, ер жігітке рақымсыз келуші еді. Бірақ Ораз-Мұхамед Маринаны ешқашан да ұзын шашты ұрғашы деп қарамапты. Әуелде тіпті, өзгеше тағдырына таңырқаған құрмет болды. Кейін, Тушиноны танып-білген шағында оның әйелдік, пенделік бітісі туралы мүлде ойламапты. Адам емес, зат сияқты. Енді, Ағаш та болса, Сарай аты бар кең жайда, қайдан құралса да, қара сыны мол, қарулы әскер алдында емес, өзінің жұпыны тұрағында, үш тараптан жағылған май шам жарығында, оңашада, осындай өзгеше келіс үстінде бажайлап қараса, сонау Сандомирде, аталы дегенмен, әдепкі көп алпауыттың бірінің үйінде туып, мұнаралы Мәскеуден, Тас қамалды Алтын Сарайдан бір-ақ шыққан, баяғыда сүйегі қурап қалған Дмитрий атын жамылып, адам естімес, ақылға сыймас алмағайып қатерге бас тіккен Өлерменнің өзі есі кете ғашық болған Маринаның бойында әзәзіл көрік бар екен. Аяғында өкшесі айдарлы, қонышы балтырға жабысқан көк сақтиян етік. Кеудеде, жағасыз, жеңсіз көк зипун ( * камзолдың бір түрі ) ішінен қызыл жейде киіпті. Содан соң... судырай төгілген шарабар емес, кәдімгі шалбар да емес, ет пен ет болып жабысқан сұрғылт бұтқап.
Атын білмейді, бірақ әйел кигенде заты анықтала түскендей. Аяғының арасын сәл-пәл аша, өзіне сынай, әлде мысқылдай қарап отырған патшайымның бар бедерін танытып тұр. Патшайымның тізе бүккені осы, бірақ соншама ұзақ уақыт өткендей. Тынысы тарылғандай, қызыл жейденің ақ күміс түймелерін ағытты. Балғын тамағы аппақ иіндікке дейін ашылған. Екі қырқа арасындағы әсем шұңқыр жүрек лүпілімен қоса тербеліп тұрғандай. Енді болмаса, толық, тығыз қос анары қатарынан ашылардай. Ораз-Мұхамед пан қызының сиқыр күшін сонда ғана ұққан. Көркінде емес. Көзқарасы, бет құбылысында, тіпті, киімінде де емес. Әуезінде. Қытықтамайды, аймалайды. Жай сөзінің өзі жады. Әр дыбысынан ұшқынды толқын тарайтындай. Баурап, иітіп барады. Патшайымның жанкешті іске бел байлағанын, қандай тәсілмен болса да өзін ала кетпегін түйсінген. Бұрын бүкіл Реч Посполита бас ұрып еді, енді ең соңғы жолнерге бөгетпін. Бүгін түннен қалмай кетуім керек. Калугаға, Дмитрий Ивановичке жетуге тиіспін. Өз еркіңізбен-ақ Литваға қайтыңыз. Ата-анаңыз бар, туған, өскен жұрт... — Хан! Манадан бергіден мүлде бөтен дауыс. Дегбірсіз ызбар бар. Жоқ! Өлем, бірақ өзімнің абырой-атағымды түсірмеймін!
Ораз-Мұхамед үнсіз қалды. Танып, біліп отыр, не айтпақ. Маған адал қызмет көрсеткен адамдар да мұрат табады. Қызметің жақса, Қазанды қайта көтеріп берейін. Сібірден жаңа патшалық құрып, ұлы хан сайлайын. Әлде, еліңе қайтқың келетін шығар. Мен естігем, сен баяғы Алтын-хандардың әулетісің. Жарағы кемел, жау жүрек рыцарьлардың көмегімен, өз еліңдегі хандықты алып берейін. Дұшпаны мүсіркегеннен, көлденеңнен келген кеңшілікпен Орда тігіп отырған жоқ. Тіпті, басынан бағы тайса да, басқадан бата сұрамас едім. Алтын тақтан қымбат ар-намыс бар… Сосын... Егер сіз ел мүддесін ойлаған государыня царица болсаңыз... Қазанды қайта көтермеуге, Сібірді біржола бодан ұстауға тиіссіз. Жұртыңыздың болашағы үшін... Жиырма екі жыл Русияда тұрғанда менің ұққаным осы... « Осының бәрін несіне айттым », — деп ойлады кенет Ораз-Мұхамед. Маринаның ештеңе ұқпағаны, ұғуға тырыспағаны жарқ еткен көзінен айқын танылған. Айбынды ер деп келдім. Менімен бірге жүресің. Бар болғаны сол-ақ. Жеке басыңа түсер салмақ, өміріңе төнер қауіп жоқ. Менің антқа адал үш жүз казагым бар. Тұрақ сыртында, келісілген жерде күтіп тұр.
Мына, түпкі қорғанның қақпасындағы кісілер де өзіміздікі. Тоқтаусыз өткізеді. Түн жамыла аттанамыз... Тіпті, қорықсаң, тұрақтан жеке-жеке шығайық... « Сыртта үш жүз казак күтіп тұрса, бұл жерден жеке-жеке шықсақ — менің не керегім бар? » — деп айтпады, керегі бар — « Царица Московская Марина Юрьевнаға хан Касимовский қосшы болып кетіпті! » Қашып пыспайды, « бөлініп шығады ». Міне қайда мәселе! Өмір бойы құрал еді. Әлі де сол. Ең аяғы, қаны қарайған кеселді қатынның өзі күмәнді жолға пайдаланғысы келеді... Марина Ораз-Мұхамедтің көңіл күйін, бәлкім, тіпті не ойлағанын бірден пайымдады. Әмірші де, кіріптар да емес. Әйел. Әлсіз, әлсіздігімен айдынды әйел. Мен… бақытсыз әйелмін. Тағдыр тәлкегімен шырғалаңға түстім. Мені жек көрмеуге тиіссің. Мен... аты-жөні, ата-тегі белгісіз, бар ісі күмәнді, арсыз, тәрбиесіз, надан, дөкір, мына тушинолық Дмитрий Иванович түгілі, менің жолыма бәрін салған, алтын таққа жеткен, ақыры, аусарлығымен басын жойған марқұмның өзін шын сүйген емеспін... Ораз-Мұхамед қандай құйтырқыға, қандай әзәзіл сөзге болмасын әзір еді.
Бірақ дүние дәл осылай айналар деп күтпеген. Қайда барып соғарын шамалағанымен, әлі де күмәнді. Таңырқағаны — Маринаның « ешкімді сүймеуі » емес, Дмитрийдің жалған екенін, бұрынғысы анық болған күннің өзінде соңғысы — шынында да Кәззап екенін өз аузымен айтқаны. Бірақ келер сәтте бұл сөзде де салмақ қалмады. Бар хикмет Ораз-Мұхамедтің өз басына ауысқан. Алыста тұрса да демі бет шарпығандай.— Өзім де ойлаушы ем, тас жүрек шығармын деп. Сені алғаш көргенде… Алғаш көргенде-ақ таныдым сені. Тым құрыса тақау жерде болсын деп едім... Шуйскийге қашып кетпесін, алыстамасын деп, үйіңді күзеттірген де мен. Сен әлдебір басбұзар татармен герцқа шыққанда тілеуіңді тілеп, бар құдайға тегіс дұға оқыған да мен... Қайсыбірін білесің. Енді жасырар, қорғалақтар ештеңе қалған жоқ. Бірге боламыз. Қазанға хан көтермеспін. Өзім де Алтын Сарайға қайта кірмеспін. Бірақ аз ба, көп пе... қалған күнім сенікі... Өңі нұрланып, көзі ұшқын ата жалтыраған Марина жас барыстың қимылымен лып етіп, Ораз-Мұхамедтің қарсы алдына келді. Ораз-Мұхамед өзінің манадан бері түрегеп тұрғанын сонда ғана аңдаған. Марина тура кеудесінен келеді екен.
Иегін әнтек көтеріп, Ораз-Мұхамедтің бетіне қабақ астынан қарады. Ораз-Мұхамед Марина енді сәл емінсе, өзінің оны жолбарыстай бас саларын, сүйегін уата, ұмар-жұмар айқасарын кәміл ұқты. Ұстамды сияқты еді. Дегбірінен айырылар, ақымақшылық жасар межеден өтіп кеткендей еді. Және, ең бастысы — төлемі бар, сатулы шаруа ғой! Арты қатер, тіпті, былғаныш кеп. Жоқ! Өзін ұстай алмасын байқады. Қатерсіз күні өтпеген. Бүгін бар, ертең жоқ... Марина өзінің жеңгенін, татар ханы ішкі тежеудің күшімен әрең тұрғанын кәміл түйсінді. Сол сәтінде-ақ өр, тәкаппар кейпін тапқан. Біржола табындырайын дегендей. Қызықтыра, қыздыра түсейін дегендей. Құмарлық сәтін, ешқашан қайталанбас алғашқы қуаныш сәтін алыстата түсейін дегендей. Кеудені ысыра ашқан саусақ астынан төбесінде қызыл күрең мақпал түймесі бар, толық, аппақ анар көрінген. Ораз-Мұхамедтің көз алдына... Жоқ, көзі көрсе де, көңілі түйсінбеді. Көзі емес, санасы. Санасына қамшы ұрылғандай тітіркенді. Мұзды ойыққа батып шыққандай, тылсымнан тез айықты.
Мен білген әйел — жар болған, ана — балаға ана, ел-жұртқа дәрмен болған әйелдерге кейбір царицалар мен королевалардың өзі қызметші болуға жарамас еді!.. Дүние қас қағымда шыр айналды. Марина сәл-пәл толқи шегініп барып, орындыққа сылқ түскен. Бірақ дауысы дірілсіз.— Менің әлсіздігімді, панасыздығымды пайдаланып, қорлайсың... — Ханум, — деді Ораз-Мұхамед.— Мен қорғандым. Қорлаған — өзің. Менің адамдығымды, өзіңнің әйелдігіңді... Мен түсінем, — деді сосын.— Ақырына дейін күресуге бекініпсіз. Бірақ мен сіздерге серік бола алмаймын... — Қанша дегенмен әйел еді, қатерлі жолына көмек сұрап келгенде кеудеден итергеніңе қоңылтақсып тұр. Омырауы ашық, шашы жайылған қалпында сыртқы киімін кие бастады. Ораз-Мұхамед қару-жарағын әпермек еді, қолын қағып тастады. Жалғыз атты хан, көрермін, қайда барып пана тапқаныңды!.. XIV тарау СМОЛЕНСК ТҮБІНДЕ Ораз-Мұхамед өз өміріндегі отыз тоғызыншы наурызды Смоленск түбінде қарсы алды. Мұнда өз королін қайта тапқан полковник Зборовскиймен бірге, Тушинодағы боярлар кеңесі өкілет берген ауыр елшіліктің ізін баса келген. Жалған царица да ізім-қайым жоғалғаны мәлім болысымен, Мәскеу түбіндегі Тұрақтың опыр-топыры шықты.
Жасанды болса да өздеріне қолайлы « патшаларынан » көз жазған, бұлғақ жылдары жалғанды жалпағынан басып үйренген бүлікшіл, бейбастақ жұрт әлденеден алданғандай, әлдекімнің теліміне сатылғандай дүрліге аласұрды. Корольдерін тәуір көретін рыцарьлардың өзі атақ-абыройына көлденең кісі ортақтасқандай, еркін ойынның өрісі тарылғандай ширыққан. Жеке топтардың арасындағы кек, жеке адамдар арасындағы қантөгіс өз алдына, жолнерлер мен дондық казактардың үлкен бір тобы ашық майданда беттескен. Ақыры, екі жақтан да қаншама адам жер құшып, жұлқымадан аман шыққан азғана казак Калугаға қашқан. Өз елінде ауыр жазаларға кесілген, қылмыс арқалап, жиһанкез рыцарь кебіне көшкен жолнерлердің біразы да жүзі үйреншікті жалған патшаға қарай ойысар ыңғай танытты. Әйтсе де Тушинодағы табордың негізгі ұйтқысы — атақты пандардың қосындары мен Ағаш Сарайда құрылған боярлар кеңесі король Жигимонттың дәргейіне бас ұруға бекінген. Бірақ Тушиноның күні біткен екен. Әскері молайып, атақ-абыройы аса түскен, жолдағы әр қала, әр селода ақ патшаға ғана лайық құрметпен қарсыланған, терістік сыртты жаудан тазартып, енді астанаға тура бағыт алған князь Скопин-Шуйскийдің серпіні тым қатты. Бейберекет табордың талқанын шығарарына ешкім күмәнданбаған.
Ешкім күмәнданбаған тағы бір жайт — сән-салтанатпен Москваға келген соң, бала князь бүкіл Жердің қалауымен Мономах бөркін киюге тиіс. Аяр Шуйский тақтан тайдырылады, орнына іргелі елге қорған болар жігерлі жас отырмақ. Көп тілегі осы көрінеді, білікті марғасқалар сөз де салыпты, дайындыққа кірісіпті деседі, тек атаққұмарлықтан, мансапқорлықтан ада батыр қолбасы дарынсыз болса да ел ұстап отырған ағаның алдын кесуге көнбепті. Кім білсін, анығы — тушннолық боярлардың тынысы тарылды, тынышы қашты. Ақыры, ойланып, толғанып, керісіп, кеңесіп, жаңа жол тапқан. Король Жигимонтқа бүкіл ел атынан, қырық екі адамнан құралған, — басшысы — Михайло Салтыков, — үлкен елшілік аттандырды. Елшілер ғана аттанған жоқ, бүкіл Тушино дүрк көтерілді. Еркін және жалдамалы рыцарь атаулы, Доннан, Запорожьеден, Теректен келген казак атаулы, Кәззаптың таборына әр кезде әр тараптан құйылған әр түрлі кейіпті, аттылы, жаяу, әр қилы қарулы жұрт тегіс жылжыған. Әзіргі мақсат — қара құрым дүрмектен қалмай, мына қатерлі жерден аулағырақ кету. Ар жағы... ар жағы оңай.
Бір жарым жыл бойы патша Тұрағы атанған, ойран мен озбырлық, қантөгіс пен қатыгездік ордасы болған Тушино бір-ақ күнде қаңырады. Сасыған, шіріген, былыққан ескі қоныста қаншама ай бойы тоқшылыкпен күн кешкен, бабаларының бабасынан бергі тынымсыз жаулықты біржола ұмытқан, енді мереке тарқағанын, таршылық заман келе жатқанын әлі сезіне қоймаған мың сан ит пен мысық қалды. Ойран-топыр мекен-жайлар, өрт басқан қоймалар қалды. Жалпы дүрмекпен бірер шақырым шыққан кезде Ораз-Мұхамад еріксіз артына бұрылып еді. Қоңырсып жанған қара түтін жарты аспанды алуға тақапты. Өзара қақтығыста өлесі жараланған, қазір кірпігі әрең қимылдап, ашық табыт — арнайы шанада келе жатқан гетман Рожинский мұндай көпе-көрнеу қателік жасамас еді деген ой келді. Тұрақтың өртенуі — ондағы табордың басқа тарапқа бет алуының, турасын айтқанда, тайлы-таяғымен босқын табуының белгісі. Егер арттан шерік шықса, құрама қосын ту-талақай болар еді. Рас, Шуйскийдің қажыған, қауқары қашқан воеводаларында мол әскер жоқ. Бірақ дәл бүгін аз әскермен де үлкен жеңіске жетуге боларын пайымдар қабілет және жоқ еді. Бейберекет өрген, ұбақ-шұбақ шұбырған, аттылы, жаяу, шаналы қара құрым жұрт көлденең кеселге ұшырамай, қауіпсіз аймаққа аман-есен өтті.
Аман өтісімен-ақ әркім өз жөнін тапты. Біреулер — корольге, біреулер — Кәззапқа барып қосылмақ, енді біреулер баяғы әдетінше, еркін жолбасарлық кәсіпке көшеді. Ораз-Мұхамедке төрт тарап бірдей ашық еді. Жолы ашық төрт тараптан да торғай құрлы пана табар бұта қалмаған. Ел — қолынан шыққан. Жақын-туғандары… Жақын туған жоқ, Қасап қырғыннан соң тозақ ордасына айналған Хан-Керменде қазаға ұшыраған. Үш әйел. Үш әйелден туған жеті ұл, төрт қыз. Бәрі де. Көппен көрген селебе де бар. Арнайы келген қысас та бар. Воевода болып Ерофей Глухов, бұл өңірге осымен екінші мәрте оралған ескі таныс отырса. Бар билік аяқ астынан үлкен мархаматқа жеткен, хан сайланып, біржола бекіп қалмақ үміттегі Арсланның қолына көшсе. Елдегі елеулі тұлға дәрежесіне өз патшасын неше мәрте өзгерткен, екі жұрттан бірдей жем жеген Имансыз Исмайыл көтерілсе. Не рақым, не қайыр. Қанға тоймас кәрі жендет өз борышы — қыра беру, жоя беру деп біледі екен. Мәртебе қуған жалдап алдын тазарту үшін анасын отқа итеруден тайынбайды екен. Өжданын сатқан өлексе қарындастың қапасынан, қатын-баланың қазасынан айрықша ләззат алады екен.
Немесе, ешкімнің де өші, есебі, жазығы жоқ. Алапат өрт шықса, жуан қарағай сатырлай жанып, биік қайың бытырлай лаулап, қалың қау бет шарпи дуылдап, жарым дүние жалынға оранса, жар жиегіне өскен шоқ бұта қалай аман қалмақ. Кімді кінәлайсың, қай құдайға шағынасың. Ораз-Мұхамед өзегі өртенсе де буынын бекітті. Тіпті, кей кезде бәрі жалған тәрізденетін. Көңіл сенбейді. Бар жақынының бүкіл Хан-Кермен талауға түскен, бүкіл Хан-Кермен жазаға тартылған, дәт шыдамас қаталдық, ақылға сыймас айуандық кезінде қазаға ұшырағанына емес. Сол сұлу да пәк әйелдердің, сол сүйкімді де ерке балалардың болған, болмағанына. Тіпті Хан-Кермен дейтін қаланың жер бетінде бар-жоғына, сондай бір дарқан өмірдің өткеніне. Керек десеңіз езінің — Ораз-Мұхамедтің тірі кебіне, жер басып жүрген-жүрмегеніне. Ес пен түстің арасында күн кешкен. Қамалға қарсы шаппаса, отқа өзі түсіп, қылышқа өзі шалынбаса — тәңірі тағаланың бұ дүниеге байлап кеткен нәзік те берік бір тал жібінің күші — кішкентай қызы Айданақты қимаған. Содан соң, жасы ұлғайған, сырқат дендеген талайсыз әпке бар. Болмыс-бітісі ұқсамаса да өз әулетінен шыққан жалғыз жиен бар.
Өзінің басы қай күні жойылары белгісіз — ендігі сүйесін осы Мұрат-Мұхамед деп білген. Ешкімге жазығы жоқ. Қайда барса сыюға тиіс. Жалған патшайым жоғала салысымен, үлкен дүрбелең алдында, қасына қарт нөкер Барақты қосып, бірі бала, бірі кемпір — панасыз, дәрменсіз екі жанды қарауына тапсырып, баяғы ата қоныс — ата қоңыстай қымбат ұя — Мырза Жұртына аттандырды. Тоналған, күйзелген, өртелген, бірақ қара топырағы орнында; қара жұрты да түгелімен қырылмаған. Әзірше жан сақтай тұруға бұдан қолайлы қуыс жоқ. Өзі де жеңілейіп, еркін дем алған. Тіршілік жолындағы далбаса емес, өмірлік әрекеттің жалғасы — жаңа бір іске бекінді. Князь Рожинский қатардан шыққаннан бері бүкіл Реч Посполита жасағының бар билігін қолына алған Зборовский, әуелгі абыр-сабыр басылып, әскери өмір өзінің әдепкі арнасына түскен соң, ерікті және жалдамалы рыцарьлар атынан король тұрағына жол тартқанда, жасақсыз қолбасы, жұртсыз әмірші Ораз-Мұхамед те Аллаға сыйынып, атқа мінді. Король тұрағының тұрпаты Тушинодан мүлде өзгеше. Жат жерлік жұрт, ұжымды әскер екені бірден танылады. Кешелі-бүгін келмегені, бұлар да омалып, керек десеңіз, берік орнығып қалғаны және айқын.
Тіпті ешқандай соғыс қимылы жоқ сияқты. Шынында, арпалыс басталғалы әлденеше ай. Бірақ зеңбірек күркірі, мылтық тарсылы, ұрандасқан айқай, шабуыл мен қорғаныс — әдепкі тірлік сыпатына айналған. Әлмисақтан осылай болып келе жатқандай. Ал әуелде бәрі оңай көрініп еді. Қол созсаң бітті, Қалағаныңды аласың. Бұлғақ жайлаған Русия әбден күйзелген. Бұқара жұрт патшалық өкіметке наразы. Король ғана емес, рада пандарының ( * құрылтай мүшелері ) көпшілігі ешқашан қайталанбас қолайлы сәтті қалт жібермеу керек деп білген. Бағзыдан бақас жұртты сындыру онша қиынға түспестей. Ата тегі белгісіз әлдебір өлермен алтын таққа жетіп жатқан жерде, кеше ғана қайыршы кебінде жүрген әлдебір сүмелек жарты жұртқа қожалық еткен жерде король — соңынан мың сан жасақ ерткен Реч Посполита королі қалайша сәтсіздікке ұшырамақ. Есеп дұрыс еді. Тек азғана кілтипан бар. Әуелде де, кейін де көп жұрт заңды мұрагер Дмитрий Ивановичқа сенген. Әуелде де, кейін де заңды мұрагерге сенбеген жұрттың өзі қазір тақта отырған патшаларынан құтылуды ғана ойлаған. Рас, « Хотя бы нам чорт, толко бы нам не тот! » Бірақ шекараның ар жағынан емес, бер жағынан шыққан шайтан.
Ал Реч Посполита королі тіпті періште болсын, бауыр емес, жат еді, жат емес, жау еді. Ежелгі жау. Елдің еркіндігіне қол сұққан, ердің намысын қорлаған қас дұшпан. Сондықтан да Русия шегіне енер-енбестен, Мәскеуге бастар даңғыл жол үстінде тұрған алғашқы қамал Смоленск түбінде-ақ тұмсығы тасқа тиді. Днепр өзенінің сол жақ қабағына, биік қарқа үстіне орналасқан Смоленск қамалын дәурені жүріп тұрған. Іргеде тұрған ежелгі жауға ғана қарсы емес. Ені үш құлаш, биіктігі бес құлаш тас қабырғалы, кейсі дөңгелек, кейсі шаршылы кырық шақты қаһарлы мұнарасы бар, құрал, жарағы сай, аумағы бес шақырымнан астам айбынды қорған — батыс беттегі берік тірек қана емес, орыс елінің күш-қуатының тірі бейнесіндей көрінген. Шынында да, өз заманының озық әрі қуатты қамалын қара күшпен, тура шабуылмен алу мүмкін емес-ті. Бұл жағын ерте пайымдаған жау бекіністің өз еркімен берілеріне, анығын айтқанда, сатқындыққа ғана сенген. Бірақ « болмашыдан » барлық есеп шатысты. Қамал воеводасы Михайло Шеин жау дабылы жетісімен-ақ шешімтал қимылмен ауыр қорғанысқа әзірленді.
Қала шегінде тұрған, бірақ қамалдан тысқары барлық мекен-жай — посадтар мен слободалар тегіс өртеліп, ондағы барлық жұрт бекініс ішіне көшірілді. Қару ұстауға жарар еркек атаулы қорған қабырғасына алынды. Жау жеткен алғашқы күннен бастап-ақ келіссөз атаулыдан ( яғни, король Жигимонттың ғұзырына құлдық ұрудан ) бас тартып, күші әлденеше есе артық жаумен жанкешті шайқасқа кіріскен. Жау әуелде тұра ( * қамал қабырғасына шығу үшін пайдаланылған жылжымалы мұнара ) арқылы тіке шабуыл жасады. Қырқа атылған топтан талқаны шықты. Шабуылшылар ту талақай болған. Содан соң түн жамылып, қақпа түбіне петарда ( * көне заман бомбасы ) жарып, баса-көктеп кірмек еді. Қақпа қирады, бірақ рыцарьлар қырғынға ұшырап, кері шегінген. Ақыры, арттағы ауыр зеңбіректер жетті. Әлденеше пұттық тас топтармен қамал қабырғасын гүрзілеу басталған. Кесектері уатылса да, тұтасымен омырылмады. Омырылса да, қорғанысшыларды опыр-топыр жайпап, ішке өтудің сәті тумаған. Араға түн түссе бітті — қақпа қайта бекітіледі, қабырға қайта қаланады. Енді жалғыз-ақ амал қалып еді. Подкоп — үңгіме. Жер асты арқылы қамал табанына жету, дәрі атып, қабырғаны жалпағынан құлату. Бұл қауіп те алдын ала ойластырылған екен.
Қамалдағылар « слух » — тыңшы құдықтар арқылы қай жерден қалай қарай ін қазылып келе жатқанын күн ілгері біліп отырды да, көлденең үңгіме арқылы жер асты жолдарына түтін жіберіп, дәрімен атып талқандады. Енді барлық амал таусылған. Айтпақшы, тағы бір амал қалған. Амал емес, еріксіз әрекет. Тіпті, әрекет те емес, әрекетсіздік. Қамалды сығымдай қоршаған беті жата беру. Әрине, тыным бермей түртпектеп. Сырттан келер көмек жоқ —қажиды, аспаннан түсер азық жоқ — ашығады. Бірақ... қамалдағы жұрт қажымады. Ал қор — азық-түлік қоры, оқ-дәрі қоры аса мол болып шыққан. Ақ тасты қамал бұрынғысынша, мызғымаған қалпы, биік қабақ үстінде тұр. Король әскерлері қосын қосынымен төменде, жаман үй, сыз жеркепелерде жатыр. Тамақ тоқ, бірақ шығын көп, ең бастысы — ешқандай нәтиже жоқ. Смоленск түбіндегі тұрыс жетінші айға — күз өтіп, қыс озып, көктемге ауысқан. Әскер арасында наразылық, күңкіл көбейсе, таяу төңіректегі монастырьларға орналасқан әскербасы пандардың көңіліне қауіп ұялаған, тіпті мәртебелі корольдің өзінің ұйқысы бұзылып еді. Ел шетінен аттамай жатып осыншама талқы кездесті — бұдан ары не болмақ.
Берекесі аз, бет-бетіне би пандар белдескен ұрыс, ұзақ тартысқа шыдай ма. Бұдан ары нағыз кеңшілік, кеніш заман тумақ деген, Салтыков бастаған « Жер өкілдері ». Елдің тілегені — тыныштық, біздің тілегеніміз — Реч Посполита мен Московияның бауырластығы. Мәңгі достығы. Бөлінбес бірлігі. Тыныштық. Бауырластық. Бірлік. Әдемі сөздер. Бірақ кез келген әдемі сөздің құбыжық астары болады екен. Сатқындық пен зұлымдық, қатыгездік пен қастық кез келген асқақ сөздің аясына сыйып кете береді екен. Жансыз сөзде соншама сыр, астар мен қатпар болғанда, сол сөз иесі адам қандай? Серіліктен аулақ, мәрттіктен ада кісінің, өзіндік тірлік, өзгеше есебі бар кез келген жұмыр басты пенденің бір қыры артық көрінді. Ораз-Мұхамед жиырма жылдан бері білетін, талай жорық, аттаныс, салтанат, қонақасыларда бірге болған Михайло Салтыковты жаңа ғана танығандай. Тумысы бөлек, тілегі бөтен Салтыков не өзін-өзі жаңа байыптағандай. Ораз-Мұхамед орыс топырағына осыншама терең тамыр жайдым, өмірінің кебін өткерген алыс өлкемен осыншама біте қайнастым деп ойламаған. Жүрегі сыздап, кеудесі май ішкендей кілкіді.
Әлде, орыс та, казак та емес, жалпы адам атаулыға ортақ қасиет — әділдік, теңдік, кісілік деген кірпияз көңіл ме. Әлде, аюды жұтқан аждаһа арыстан мен жолбарысты да аман қалдырмас деген қауіп пе. Қайткенде де, дәл бұлай толқимын деп ойламаған. Ораз-Мұхамед король Жигимонттың дәргейінде бұдан екі күн бұрын болып еді. Реч Посполита әміршісі өзінің бүкіл ордасымен Смоленск қаласының төменгі бетіндегі, топ қарымынан аулақ әрі қорғанысы мол орыс монастырьлерінің біріне орналасыпты. Монастырь ауласына, тақыршақ көгалды тепсеңге шашағы төгілген биік сары жібек шатыр тігілген екен. Хан Касимовский осы шатырда қабылданған. Басқа әулеттен шығып, бөтен елде билік құрып отырған король. Тілі бөлек, діні бөлек, әдет-салты бөлек екі жұрт — лях пен литваны теңгеріп, бөлінбес, біртұтас ел етіп ұстаған король. Жарым Литва соңына еріп, жарым Русия мойындаған күмәнді кісіні Кәззап деп таныған, Орыс елінің шегінен аттасымен, қары, қарақшыдан іргесін аулақ салған король. Ел ішіне тыныштық орнатпақ, бауырлас жұртқа риясыз көмек көрсетпек король.
Бұдан бұрын төрт патшаның дәргейін өткерген, нақұрыс Федордан да, ақылман Бористан да, аяр Василийден де, бұралқы Кәззаптан да қалтқысыз мархамат, жалпыға ортақ мейірім таппаған Ораз-Мұхамед әлі көзімен көрмеген Жигимонтты осы тұрғыдан бағалаған. Күткені көп еді. Король Жигимонт, шынында да, бұрынғы патшалардың ешқайсысына ұқсамайды екен. Сопақ бетті, мұрынды, сида сары. Кенет Ораз-Мұхамедтің көз алдына бағзы бір заманда, Нарва түбіндегі ұрыста өзін мылтық қарауылына алып, білте тұтатқалы жатқан ұзын сирақ мушкетер елестеген. Иә, мәртебелі король де свит деп еді. Свит корольдерінің әулетінен. Тіпті, аты да басқаша, Жигимонт емес, Сигизмунд. Ораз-Мұхамед шатырдың қақ ортасына келіп, орыс рәсімімен сәлем бергенде король екі бүктеле орнынан көтерілді де, алдында тұрған үш аяқты, биік, кішкентай столшаға сол қолымен сүйене бере, болмашы жымиып, оң қолын алға созды. Саусақтары ұзын, етсіз екен. Бірақ қайратты көрінді. Корольдің жүзінде де тырнағыма ілінгенді тірі шығармаймын дегендей шешімтал кейіп бар. Күлкісінің өзінен салқын ызбар танылады, Ораз-Мұхамед рәсімге сай құрметпен, өзінің ықылас пейілін білдірген.
Дауысы шыңылтыр, сөздері тез.— Біздің корольдік ұлы мәртебемізге сіздің атақ-даңқыңыз жақсы мәлім. Сіз бүкіл даланы билеген Алтын-хандар ұрпағысыз. Ес біліп, атқа мінгеннен жау жарағын асындыңыз, Сібірде соғыстыңыз, Нарва түбінде көзге түстіңіз, Қиян Даланы дүбірлеттіңіз. Поляк тіліне әжептәуір жетіліп қалған Ораз-Мұхамедке сөз аңғары түсінікті еді. Әйтсе де арада тілмаш бар. Түкірігіне шашалғандай, тілін тістелей сөйлеп, асығыс тәржімалап жатыр. Керісінше, қашанда жауымыз ортақ болыпты. Біздің ұлы мәртебемізге сіздің соңғы кездегі тағдырыңыз да белгілі. Жәбір-жапа көрдіңіз. Билік етіп отырған жұртыңыздан алыстадыңыз. Енді бәрі де орнына келеді. Рада пандары! Толқынды, ұзын ақ сары шашы мойнына төгіліп, оңды-солды, шатырдың екі жақ қапталында иін тіресіп отырған қауға сақалсыз, келі бөріксіз, тегіс ықшам киінген тәкаппар пандарды жіті шолып шыққан.— Хан Касимовскийдің біздің ұлы мәртебелі дәргейімізге келуі — Реч Посполитаның ісі оң екендігіне айғақ. Хан Касимовский Московиядағы бүкіл мұсылман қауымының тілегін білдіріп отыр. Рада пандары! Хан Касимовский ең үлкен құрметке лайық! Рада пандарының бәрінен жоғары, төрдің төбесіне, тақтың ( тақ есебіндегі әсем зерлі, алтын сырлы биік орындықтың ) оң жақ қапталына жаңа орындық қойылды.
Король Ораз-Мұхамедті өзі демеп, өзі жетелегендей, жаңа орынға — мәртебелі орынға отырғызды. Содан соң жалпы жұртқа — марғасқа пандарға арнап сөйлеп кеткен. Ораз-Мұхамедтің ұққаны — Реч Посполита — әлемдегі ең қуатты мемлекет. Бауырлас екі халық — ляхтар мен литвиндердің өмірлік, ортақ мүддесі шешімтал қимыл тілейді. Қазір немесе ешқашан! Реч Посполита жарым әлемге билік жүргізуге тиіс. Бүгін — Московия, ертең — Швеция, арғы күні — Қырым. Мақсат, мұрат анық, нақты айтылған. Ораз-Мұхамед кәміл ұқты. Бұл жолдағы, бұл жолдың алғашқы кезеңіндегі өзінің орнын да айқын байыптаған. Король омырауына тағылар әлеміш әшекейдін бірі. Оқшантайға салынар қорғасын оқтың бірі. Қалаған күні тағады. Қалаған күні атады. Баяғыдай. Кешегідей. Арнайы ас үйде берілген қонақасы үстінде де, одан соңғы отырыстар мен кездесулерде де король бастап, барлық рада пандары ықылас, құрмет білдіріп еді, Ораз-Мұхамед тәкаппар сыпайылықтан аспады. Бар құны — кісілігінде, жеке басының қасиетінде ғана қалғанын анық түйсінген.
Енді міне, Михайло Салтыков бастаған « Жер өкілдерін » қабылдау салтанатында, баяғы Федор патша, Борис патша заманында Алтын Сарай, Сәулетті Сарайларда қызылбас елшілігін, Рим, Свит елшіліктерін қабылдау кездеріндегідей, ең құрметті орында отыр. Бірақ көңілі құлази түсіп еді. Екі қапталда сіресе сыздап отырған, маңдайына қауырсын қадалған дөңгелек құндыз бөрікті, батыс үлгісіндегі ықшам киімді марлат пандардың сұсы басты ма, өкілдер қорғалақтамаса да, көлеңкелі кейіпте кірген. Сары жезден құйылған пұт құдайдай серейіп тұрған құдіретті корольдің қолын сүйген құрмет рәсімінен соң, бас елші Салтыков аз-маз тұтыға, дауысы дірілдей сөйлеп кетті. Хаққа мүлгігендей салтанатты кейіпте тыншыған пандардың райы, басын сәл-пәл қисайта, суық жымиған қалпында түрегеп тұрған корольдің ықылас-пейілі күш беріп, ес жиғызғандай, сөзге сөз сабақталған сайын оңала берді, ақыры, өз құнын, өз ісінің мәнін толық пайымдаған салдарлы кейіп, көтеріңкілеу, бірақ салмақты әуен тапқан. Ең алдымен, Московия жеріне аяқ басқан корольге құт қадам тілеген. Бүкіл халықтың күткені, тәңіріден сұрағаны — осы, елде бөтен ой жоқ. Бүкіл Русия корольдің қамқорлығына бөленбек. Өз тағдырын текті әміршінің қолына тапсырмақ.
Ел күйзелді, жұрт тозды, билік шайқалды. Өзімізді өзіміз басқара алмаймыз. Дауыл ұрған теңіздегі бар желкені жыртылған, бар ескегі сынған, жетекшісінен айырылған алып кеме қаңғалақ атып, жынды толқынның ойыншығы болып тұр. Жалған патшалар шықты. Басбұзар бүлікшілер шықты. Діңкеміз құрыды. Амалымыз таусылды. Бұлай кете берсе, біржола құритын түріміз бар. Су түбіне батуға шақ тұрмыз. Өзің жебе. Өзің қорға. Бауырлас ағайынды апаттан аман алып шық. Бүкіл Жердің тілегі осы! Еңіреп жылап жіберді. Бет-аузын жуған тарам-тарам жас сорғалай құйылып, калың сақалына сіңіп жатыр. Әйтсе де бойын тез жиған. Түйінді сөзін қатқыл үнмен, нақты айтты. Московия жеріне құдайдың қалауымен келіп отырсың. Енді бұлғақ тыйылады, қантөгіс тоқтайды, тыныштық орнайды. Біздің салауатты елшілік бүкіл Жердің тілегін әкеліп отыр: Орыс патшаларының Рюриктен бері келе жатқан алтын тағына өзіңнің сүйікті балаң королевич Владиславты бер! Мономах бөркін киеді, царь и великий князь всеа Русии самодержец деп танимыз, адал қызмет көрсетеміз! Неше ықылым заманнан бергі елес, осыдан он-ақ жыл бұрын ақылға сыймас арман жүзеге асты.
Бақас жұрт — құдіретті Московия өлімші халге жетіпті, табанға түсуі ғана қалды. Болашақтағы ұлы істердің жоралғысы мынау — бас елшілігі әміршінің алдында тұр. Енді Реч Посполита өкілі Русия тағына мінбек... Ұстамды, ұлағатты пандар бір-біріне қарап, еріксіз қозғалақтады. Ал король... король қабақ шытқан. Басқа… басқа еді оның күткені. Әрине, табыс зор — оған дау бар ма. Бірақ швед корольдерінің әулетінен шығып, тағдыр талғамымен Реч Посполита — еркін өмірді ұнататын шляхта корольді өз қолымен сайлайтын, ең жоғарғы өкімет билігі сейм–құрылтайға берілген Реч Посполита тағына мінген Сигизмунд III өзінің талайын тіпті жоғары танитын. Бәрі де құдайдың қолында екені рас. Бірақ Реч Посполита королі Московия жеріне ежелгі жаудың жанын сақтап қалу үшін кіріп пе. Тыныштық орнату, ел ішіндегі өртті сөндіру үшін аттанып па. Еріксіз қабақ шытты. Корольдің көңіл күйін бас канцлер ғана аңдаған еді. Рәсімге сай, әмірші атынан жауап берді. Король осындай ұлағатты елшіліктің өз дәргейіне келуіне қуаныш білдіреді. Сөз жоқ, бүкіл Московияны өз қамқорлығына алады. Ал тақ иесі туралы әңгіме — өте күрделі мәселе. Кеңесе келе шешілуге тиіс.
Рада пандары Салтыков бастаған « Жер өкілдерін » өздеріне арналған мекен-жайға үлкен құрметпен шығарып салды. Ертеңіне бүкіл орыс елінің тағдыры саудаға салынған келіссөздер басталған. XV тарау ҚАТЕР Келіссөз жүріп жатыр. Ал Смоленск түбіндегі соғыс қимылдары тоқталмады. Король алдынан өтер-өтпесте Салтыков бастаған « Жер өкілдері » қамалға қасында барабаншысы бар арнайы жаушы — Федор Андроновты жіберген. Қалаға кіргізбеді. Алдыңғы күні Шарбақ-шаһарда қасапшы болған, кеше ғана кәззаптың сарайында бояр танылған, енді король Тұрағында бүкіл Жер атынан сөз алған Андронов ешқандай құрмет көрместен, далада, айбынды тас қамалдың төрткіл мұнараларының бірінің түбінде, төбеге қарап тұрып, бар дауысымен айқайлап сөйлесуге мәжбүр болған. Реч Посполита мен Русия арасындағы атадан балаға көшкен қырқыс тыйылмағын, екі елдің бірлікке келмегін, бұдан былай бейбіт күн, берекелі заман орнамағын хабарлайды. Мәңгілік одақ құрылмағын, екі жұрттың өмірлік, ортақ мүддесі үшін король Жигимонттың ұлы Владислав Москва тағына патша көтерілмегін жариялайды. Ендеше, қажетсіз қантөгіс, мәнсіз қасарысқа жол жоқ.
Қақпадан шығыңыз, корольдің ғұзырына бас ұрыңыз, жаныңыз сауға, малыңыз аман қаларына мына біз — өздеріңнің қандас, діндес бауырларың — бояр Михайло Салтыков бастаған Жер өкілдері кепілміз, ақылға кел, ағайын, дегенді айтады. Жаушымен жауаптасуға мұнара басына воевода Шеиннің өзі шығыпты. Ақылға келмейді. Айтқанды ұқпайды. Астам-астам сөйлепті. Сыпайылап жеткізгендегі нобайының өзі воеводаның ерекше бітім-сойын танытқан. Дінсіз корольдің дәргейіне жығылған — Жер өкілдері емес, елін сатқан өңшең жалдап десе керек. Неше жылдан бері Орыс елін ойрандаған, халықты қанға бөктірген қарақшылармен қандай бауырластық, бірлік болмақ, бейбіт күн, берекелі заман ляхтар мен литвиндер Русия жерінен біржола аласталған соң ғана орнамақ десе керек. Корольдің ниеті бұзық, пейілі теріс, дос көңілмен — қару ұстап, мылтық арқалап келмейді, бірақ жауға өкпе жоқ, атар оқ қана бар, өліскенше айқасамыз, ақыр түбі орыс қаруының мерейі үстем шығады десе керек. Қайдағы Владислав, кім ойлап тапқан патша — құдайға шүкір, Москва өз орнында, астанада, Кремльде кім отырса — ел иесі сол, басқа әміршіні білмейміз, басқа жарлықшыны танымаймыз десе керек.
Мономах бөркін киер — діні жат лях пен тегі бөтен свит емес, Русияның асыл әулеттері түгесілген жоқ, ел өзіміздікі, патша да өзімізден болады десе керек. Ең ақырында, аман-есен тұрғанда корольдеріңмен қоса табандарыңды жалтырат деген кеңес беріпті, бояр воевода Скопин-Шуйский бүкіл замосковьені қарақшы кәззәптардан тазартты, енді көп ұзамай, ауыр әскермен Смоленск түбіне жетуге тиіс. Қоршаудағы қамал ғана емес, бүкіл Русия үміт артып отырған жас воевода Смоленск түбіне келмеді. Жорық жолына шықпаған. Мәңгі-бақи Мәскеуде қалған. Атақ-абыройы асқан, күш-қуаты толысқан жиырма үш жасында алтын жағалы берен киіп, арғымақ атқа міну орнына ақ кебін оранып, ағаш табытқа түсті. Жер беті тегіс көк желек жамылып, өзен-су әуелгі арнасын тапқан, көктем лебі мен жаз жылуы теңескен шақта князь Скопин-Шуйскийдің оқыстан қазаға ұшырағаны туралы хабар жеткен. Жүйесімен келген өлім емес, көлденең қаза. Осыдан аз ғана бұрын Москвада үлкен құрметпен қарсыланған, жалпы жұрт тәжсіз патша таныған, қиюы кеткен күресті жаңа арнаға түсіріп, бүкіл Русияны дүр сілкіндірген, дені сау, көңілі сергек жас воевода аяқ астынан ауыр сырқатқа ұшырайды. Ақ патшаның туған інісінде қонақта болған екен.
Өз үйіне жетер-жетпестен алып денесі шиыршық атып, қинала бастайды. Аузы-мұрнынан қан кетеді. Ақыры, адам айтқысыз азаптан соң, морт үзіліпті. Қаза сыры әркімге-ақ аян еді. У ішкізген. Кім ішкізгені де анық. Алтын тәжден айрылып қалам деп қорыққан Василий Шуйский. Ел тағдырынан тақ мұраты қымбат екен. Табыт басында шашын жұлып жылапты дейді. Бірақ кім сенбек. Азалы ел өз бауырын көрге тыққан аяр патшадан біржола түңіледі. Скопин-Шуйский көтерген бүкіл терістік Русия оған қол ұшын бермейді. Біздің корольдің... болашақ патшамыз королевич Владиславтың жұлдызы жанды!.. Дос күйінген, дұшпан сүйінген қаза болды. Король төңірегі еркін тыныстаған. Ал « Жер өкілдері » естері шыға тойлады. Қанша дегенмен, алмағайып іске аяқ басты, арты күмән еді, қатер еді, енді міне, Москваға тура жол ашылғандай. Шуйский тақтан ұшып, королевич Владислав царь и великий князь деп танылса, бүкіл Русияны уысында ұстар конюший боярин атағын кім алмақ, ен байлықка шомар, биік мәртебеге малынар кім болмақ — әрине, Михайло Салтыков, әрине, осы сапарда өзгеше қызметімен танылатын « таңдаулы кісілер ». Бұлғақ осылардың бақыты үшін шыққандай.
Қуанбағанда қайтсін. Енді корольді белсенді қимылға көшуге үгіттескен. Қайткенде де қырсықты қамалды алу керек. Алар-алмастан Москваға аттану керек. Қолайлы сәт! Ұтымды жағдай! Қалт жіберуге болмайды! Қайткенде де Смоленск алынбады. Көп үміт артылған жаңа үңгіме айтарлықтай нәтиже бермеген. Қопарылыс кезінде қамалдың бір бұрышы құлағанымен, бетпе-бет ұрыс нәтижесіз аяқталды. Ертеңіне, кезекті шабуыл үстінде кешегі кетік — қорғанның ең әлсіз емес, ең мықты жері болып шықты. Қорғанысшылар бар күшін сол тұсқа топтапты. Тіке атылған топ, бұршақтай шашылған қорғасын ентелей ұмтылған жолнерлерді бет қаратпады. Король әскері үлкен шығынға ұшырап, кері шегінген. Енді бірер күнде кетік қайта қаланып, тарс бекітілді. Бар амал таусылғандай. Бірақ бар үміт үзілмеген. Қамал қабырғасынан түскен қашқын арқылы іштегі орыс жасағының ауыр халі анықталған-ды. Тұспал — шындыққа айналды. Азық-түлік сарқылуға тақау. Қару ұстауға жарар ерлердің қатары сиреген. Олардың өзі үздіксіз ұрыс, ауыр күрестен қажыған. Ең бастысы — адам естімеген дерт бар. Әуелі аяқ қанталайды. Содан соң бүкіл дене күп болып ісіп кетеді. Иек іріп, тіс түседі. Міне, осы кеселден күніне жүздеп кісі өліп жатыр.
Көп ұзамай, тегіс өліп бітуі керек. Күн — аптаға, апта — айға озды, ешқандай өзгеріс байқалмады. Кейде мұнара үстінде, қамал қабырғасында, қатар-қатарымен үңірейген нысана қуыстарда тірі жан қалмағандай көрінеді. Бас көтеріп, барабан соқ — о дүниеден атылған оқтың зәрі он есе екенін көресің. О дүние оғы демес қисын жоқ. Өлім әкелетіндіктен ғана емес. Қамал түбіне тақап барып аман қайтқан рыцарьлардың айтуынша, оқ атушылар тегіс тірі аруақ кейіпті. Үстеріндегі киімдері кебіндей салпылдаған. Көздері алайған. Өңдері боп-боз. Бірақ қажыр-қайраты кемігені байқалмайды. Мұқалар, майысар түрі көрінбейді. Тас қабырғамен тұтас жаратылғандай. Ажалсыз. Қазаға ұшырағаны қайта тіріліп жатқандай. Бірнеше аптада бүкіл Русияны жаулап алмақ ниетпен жорыққа шыққан, енді, міне, бірнеше ай бойы алғашқы бекініс түбінде тауы шағылған корольдің дегбірі түгесілген. Мәртебелі пандардың да шыдамы таусылып еді. Ал бұрын Кәззаптың қол астында болған, енді король туының құдіретін мойындаған, бірақ ішкі бетте тұрған « Еркін шерік » өкілдері, тіпті, қақпасы ашық байтақ астана тұрғанда қиырдағы қырсықтық амал түбінде алдану — құдайға күнә, мемлекет мүддесіне шет деп мәлімдеген.
Осы кезде Москвадан Смоленскіге көмекке мол әскер аттанғаны белгілі болып еді. Енді аялдар ештеңе қалмады. Корольдің өзі баскарған әскери кеңес шұғыл жорық туралы шешім қабылдады. Бірақ Реч Посполита жасағының бір бөлігі ғана аттанбақ. Әскербасы міндеті гетман Жолкевскийге жүктелді. Бірақ түр-тұлғасы қолбасы гетманнан гөрі саясаткер кеңесшіге көбірек ұқсайды. Және сонысымен рада пандарының арасында көзге бірден шалынатын. Ораз-Мұхамед король дәргейіндегі алғашқы қабылдауда, мәртебелі шляхтаны үстірт шолып шыққан бетте-ақ басы епетейсіз үлкен, кеудесі қушық, оң жақ аяғы, сірә тізеден бүгілмейтін болса керек, бітеу кеспелтектей созылған, қалың ақ бурыл мұртты кішкентай шалға бірден назар аударған. Пандардың көбіндегі кекірттік жоқ, бірақ аса тәкаппар адам екені танылады. Бет бейнесінде өзіне сенім, өзгеге ықылас бар; мейірбан әрі парасатты кісі тәрізді. Бүкіл өмірін жорық жолдарында өткізген, шведке қарсы, неміске қарсы, түрікке қарсы талай соғыста даңққа бөленген, күні кеше ғана ел ішіндегі бүлік — ракошты басқан темір гетман Жолкевский осы екенін естігенде еріксіз таңырқады. Ал қабылдан соңғы дастарқан басында, қарама-қарсы отырыста таңырқауға да шамасы келмеген: гетман өзімен орыс тілінде сөйлесіп еді. Өктем әуез, бірақ құрметке толы, майда қоңыр дауыс.
Орыс ағайындардың, бұрын, ортасында жүргенде анық бағамдамаған бір қасиеті — риясыз жұғымдылық екен ғой. Аңдасып, сыпайысып отырмайсың, орайлы жерде бірден-ақ ашық сөйлесіп кетесің. Тегіс сіресіп отырған мәртебелі пандар арасында өзін жалғыз, жетім сезінген Ораз-Мұхамед кішіпейілдігі мен кісілігі астас ақсақалды бірден іш тартты. Әуелде орыс тіліне, орыс салтына жетік батыс шонжарына баласа, аздан соң, сөз орайынан анық байқады: Реч Посполитаның коронный гетманы таза орыс екен. Гетман Ораз-Мұхамедтің түп негізі, ата жұрты туралы сұрап еді. Қырымдықтардан қаншама алыс, сібірліктерге қаншама жақын. Ханның осы Сібір соғысында тұтқынға түскені туралы әңгіменің ақиқаты. Мына Смоленск қамалында отырған кіші воевода Петр Горчаков — өзінің әскери жолын Сібірде бастаған. Егер әлмисақтан бергі өкпемізді санассақ, ақыр заманға дейін есеп айырысып бітпес едік... — Дұрыс айтасың, — деді гетман риза болып.— Біздің шляхта басқаша ойлайды... Мен — орыспын, — деген сосын күрсініп. Ораз-Мұхамед: « Сонда кім жағындасыз, отаныңыз қайда? » — деп сұрай жаздап әрең іркілді. Бірақ гетман хан Касимовскийдің жүзіндегі дағдарысты сауал белгісін қапысыз таныпты. Русия құрамындағы « татар текті » халықтардың жай-ахуалын сұраған.
Содан соң шығыстағы көшпенділер Ордалары туралы әңгімеге ауысты. Білімдар гетман өзіне беймәлім жұрт, олардың әскери өмірі мен бейбіт тұрмысы, саяси жағдайы және көршілерімен ара-қатынасы жөнінде бірталай мағлұмат алып еді. Бірақ білмегі, байыбына жетпегі одан да көп сияқты. Содан ба, әлде « Жер өкілдері » — тушинолық боярларға қыр көрсеткені ме — отырыс атаулыда Ораз-Мұхамедке айрықша құрмет танытқан. Ал жауынгер жасақ жорық жолына түскенде өздерімен бірге жүрген елшілер тобынан мүлде бөліп алды. Хан Касимовский үнемі гетманның қасында болып еді. Күндіз, жорық үстінде үзеңгілес, кешке, қоналқада дастарқандас. Бірақ мұсылмандар да өзім сияқты адам деп ешқашан ойламаппын... — Сібірде тұтқынға түскен сәтте мен де түн түбінде кісілік бар деп күтпеген едім, — деді Ораз-Мұхамед. Гетманның отаны... Болмысы қиын, бітімі бұлдыр. Болашақ елі. Әлде дерексіз қиял. Анық көзім жетпегендіктен ашық сөйлесемін. Мүмкін... күмәнімді шешерсің. Маған ештеңе де ұнамайды. Корольдің ниеті де. Мына, — гетман мырс етті, — « Жер өкілдерінің » бітіс-болмысы да. Естіген де шығарсың, мен әуел бастан-ақ Реч Посполитаның Московиямен соғыс ашуына қарсы болғам.
Ал мен... — Гетман бөгеліп қалды. Мен өз бауырларыма қарсы қол көтердім деп ойламаймын. Ұлы орыстың ұрпағы тирандардың езгісінде қараңғы қапаста күн кеше бермеуге тиіс. Қазір бүкіл батыс жаңа өмірге аяқ басты. Ғылым-білімсіз бақытқа жету мүмкін емес. Ендеше, төңкеріс керек. Русия дүр сілкініп, жаңа дәуірге қадам басуға тиіс. Ел бүлініп біткен, Жұрт билігін қолына алар беделді әулет жоқ. Шуйскийді түсіріп, Голицынды немесе басқа бір боярды сайлаңыз — бәрібір бұлғақ тыйылмас еді. Ал халыққа тыныштық керек. Темір қолғаппен ұстар берік билік керек. Сол тыныштық жаңа династия арқылы ғана орнайды. Владиславты қолдауым содан. Мұның екінші бір жағы бар, — деді гетман сөзін сабақтап. Ақыр түбінде... бауырлас халықтар бір тәж астына қараған, қуатты, әлемдегі ең алып ел дүниеге келмек... — Бұл туралы естігем, — деді Ораз-Мұхамед.— Бауырлас жұрттың бәрі өстіп біріге берсе, теріс болмас еді. Бірақ жарқын жүзді гетман, бұл — мүмкін емес деп ойлаймын. Сіз айтып отырған өзгеріс Реч Посполитаның Русияға үстемдігі арқылы жүзеге асуға тиіс сияқты. Елдің өжданы, жұрттың намысы бар емес пе?
Әрине, әуелде наразылық мол болады, әр түрлі бүліктер шығады. Бірақ ақыр аяғында жаңа сенім, жаңа салт қалыптасады. Бүгін бұлқынған тентектің немересі — елу жылдан соң дүниеге келген ұрпақ өткен күнге күле қарайды, өз сенімін, өз дінін — бірден-бір ақиқат таниды. Ойлап көріңіз. Иисус Христос туғалы 1610-ақ жыл болды. Магометтің өлуі кеше ғана, Ешбір халық қазіргі дінін Адам-Ата заманынан бері ұстанған жоқ қой. Менің ұғымымда, ақиқаты да солай, кез келген, сіздің тілмен айтқанда, ең артта қалған халық үшін де өлшеусіз қымбат нәрсе — тәуелсіздік. Ар-өжданын, ата-салтын айырбасқа салуға ынталы ел болмаса керек. Бірақ түрікке арқа сүйемесе, Қырымды біз жаулап алатын едік қой! Бірақ бастаған соң аяқтайық, « Ортақ өгізден оңаша бұзау артық » деген мақал бар көшпенділер арасында. Өз бұзауың. Алла жазса, ертең ол да өгіз болып шығады. Жарты емес, бүтін... Гетман үндей алмай қалып еді. Ішкі істеріңіз, — деді сосын күрсініп.— Мен, ел тағдырын арқалау қайда, өз басыма пана таба алмай жүрген кісімін. Жәсір болып келіп ем. Жәсір қалпымда өлу ғана қалды.
Жаңа корольдеріне қызмет көрсетсін. Ал мен сол Владислав патшаның атынан шықтым жорыққа. Қарауымдағы әскер көп емес, он екі-ақ мың. Бірақ құдайдың көмегімен, Шуйскийдің жүз мың қолын ту-талақай етіп, Московия жеріне жаңа заман әкелеріме сенімдімін. Әскері шағын болса да, есебі түзу екен. Гетман әуелі оқыс маневрмен айналып өтіп, Царево-Займище түбіндегі тосқауыл қосынды талқандаған. Содан соң қамалдың өзін қоршады. Бірақ белсенді ұрыс бастамап еді. Бұл кезде әзірге тақта отырған ақ патшаның інісі Дмитрий Шуйский бастаған, ұзын саны елу мыңдай ауыр әскер қоршаудағы қамалға тура бет түзегені мәлім болған. Реч Посполита қосынының көңіліне қорқыныш енді. Региментарь пандардың өзі гетманға шегіну немесе басқадай бір амал қолдану туралы сөз салысты. Ал гетман ұрысқа әзір болыңдар деген де қойған. Ұзамай, 3 июль күні жансыздар арқылы Шуйский әскері осыдан жеті-ақ шақырым жерге, Клушино селосына келіп тоқтағаны айқындалды. Реч Посполита шерігіндегі толқу күшейе түсіп еді. Шынында, хал мүшкіл. Қаншама әскер келе жатыр. Іргедегі қамалда мол жасақ тағы бар. Гетман әскери кеңес шақырып, мәртебелі пандардың әр түрлі пікірін тегіс тыңдаған соң, аттанысқа әзірлік туралы жарлық берді.
Қайда, қалай — тіс жармаған. Тек қамал іргесіндегі алғы шеп қана орнында қалатынын ескертіп еді. Кеш батып, қараңғы түсе бүкіл әскер барабан соқпай, керней тартпай, ың-шыңсыз дүрк көтерілген. Жолсыз орман, лайсаң батпақ арқылы айналып, түні бойы жүрген он мың қол таң ата бере Клушино түбінен бір-ақ шықты. Ертеңгі шабуыл алдында оңтайлы қоналқаға тоқтаған Шуйский әскері мүлде қамсыз емес-ті. Артта — қалың орман. Алда — деревня. Екі ортадағы ашық алаң шарбақпен қоршалған. Бірақ мұның бәрі — сақтық емес, әдет еді. Жау келеді, айналасы он шақты мың жасақ елу мың қолға шабуыл жасайды деп ешкім күтпеген. Дарынсыз қолбасы Дмитрий Шуйский осы түнде ғана, ертеңгі үлкен жеңіс құрметіне дастарқаны кең, шарабы мол той жасаған. Воевода боярлар бұл жорықты биік абырой әкелер сейіл-серуенге баласа, әскердің осы сейіл-серуеннің өзіне ешқандай ықыласы жоқ-ты. Шынында, кім үшін қан төкпек? Аяр патша үшін бе? Оның парықсыз інісі үшін бе? Шуйский. Шуйскийлер әулеті.
Терістіктегі ұрыстарда шыныққан байырғы ратниктер өкімет басында отырған беделсіз әулет, бақ құмар боярларға қызмет көрсеткісі келмесе, асығыс жиналған әскердің басым көпшілігі соғыс тәжірибесі жоққа тән жастар болатын. Айтпақшы, патша шерігінің құрамында ұзын саны сегіз мыңнан астам жалдамалы ландскнехттер бар екен. Баяғыда, Скопин Новгород арқылы әкелген серпімді жасақ. Шведтер, немістер, шотландтар, француздар. Бұлардың ерлігіне, ұрыс қабілетіне күмән жоқ-ты. Намыссыз да емес. Жалғыз-ақ кінәраты бар. Отансыз. Оның үстіне, өзімен жас мөлшері шамалас Скопинмен жақсы жарасқан, тіпті дос болып кеткен жалдамалылар қолбасысы генерал Делагарди айрықша қабілетімен емес, асыл тегімен бас воевода сайланған Дмитрий Шуйскиймен тіл табыса алмаған. Қалай десек те, мұздай қарулы елу мың жасақ — ашық майданда зор күш еді, бетпе-бет кездессе, қандай дұшпанға болмасын үлкен қатер еді.
Бірақ... таң атар-атпаста сайтандай сап ете түскен ляхтар мен литвиндердің алғы легі майдан беттегі шарбақтарды талқандап, кеңінен ұрыс салуға бөгеті тиер деревняға өрт қойған шақта, жер-көкті түгел жау дабылы — дүрсілдеген барабан даусы, азынаған керней үні, әлде поляк, әлде украин, әлде орыс тілінде айтылған, бірақ мағынасы — алға, ұр, қыр, жой деген қорқынышты сөздерге ғана саятын қым-қуыт, шым-шуыт сүрен басқанда... табандасқан соғыс қайда, дүркірей қашудың өзі мүмкін болмай қалды. Мылтық атылып дабыл көтерілген кезде ұйқысын ашып үлгермеген Шуйский әскерінің үрейлі қарбаласын батыс тарихшысы: « Siedlai postki, dawaj konia! » деп сыпаттайды. Айналасы бірер сағатта қалың қол ту-талақай сөгіледі. Майдан бұзылған соң, әр тұста аралшық қалған ұрыс ошақтары қаншаға бармақ. Бас қолбасынығ өзі елдің алдымен қашқанда қалған жұртқа не жорық. Дмитрий Шуйский етігін киіп үлгереді, атқа да мінеді, бірақ мылтық даусы естілмес шамаға жеткенде аттан да, етіктен де айырылады: ат шалшыққа жығылады, етік батпақта қалады.
Жалғыз жейделі, жалаң аяқ, жалқы бояр таяу маңдағы деревнядан мейірбан, кәрі мұжық берген жайдақ, көтерем қақпышпен тепеңдеп, Можайскіге жетеді, одан ары бас-аяғын бүтіндеп, бас білер ат мініп, алтын тақта қалтылдап отырған ақ патшаға шабады. Ал ақ патша... Әскерінен айрылған әміршіде не қауқар бар. Бұрын да беделсіз еді. Атақ-абыройсыз еді. Ағайын бауыры — таққа сүйеніш, елге тірек Скопин-Шуйский өлгеннен бері бүкіл Москваға қара бет танылған. Боярлар бейбақ патшадан құтылуға асықты. Өз қолдарымен сайлап еді — өз қолдарымен тақтан түсірді. Енді жаңа патша керек. Кім? Мстиславский ме? Голицын ба? Сонда кім? Өзіміздің Кәззап. Калугада қайтадан күш алған. Қайтадан Сарай түзіп, қайтадан әскер құрған. Клушинодағы қырғын, Москвадағы төңкеріс жайын естіген соң астанаға қайта аттаныпты. Шуйский әскерінің негізгі тобын талқандаған соң, жаңа патша Владислав атынан өкім етіп, Царево-Займищедегі, одан басқа жерлердегі жекелеген жасақтарды оңай иліктірген Жолкевский де суыт жүріспен Москва түбіне жетті. Астанадағы боярлар өкіметімен келіссөздер басталған. Ақыры мәмлеге келісті. Гетман шаһардың екінші жақ бетінде тұрған Кәззапты қуады. Содан соң... Жолкевский Кәззапты Калугаға тықсырды.
Содан соң... өзі Москваға кірген. Жалғыз емес. Бар әскерімен. Ұрыс-соғыссыз. Бірақ жасырын. Түн жамылып. Көне байтақтағы бұқара жұрт бас көтеруге айналған. Іргеде тұрған ежелгі жауға ғана қарсы емес. Елді осыншама шырғалаңға салған, енді жаңа бір айла-шарғыға бел буған боярлар өкіметіне де қарсы. Баяғы Болотников елесінен қорыққан, елдің азаттығынан өз бастарының саулығын артық көрген алпауыттар жаумен одақ жасауды ең тиімді тәсіл тапты. Реч Посполита полктары Кремль мен Китай-городқа орналасқан. Ай бойы шабуылдасаң алынбас бекіністер. Владиславты бермеймін. Қаншама қираса да, дербестігін сақтап қалады. Русия Реч Посполитаға қосылуы қажет. Король де, патша да өзім болам! » — деп жариялады Жигимонт. Ал халық... оң-солын еркін бағдарламаса да, дәл осы сәтте алыс-жақынын қапысыз таныған қалың бұқара басқа бір шешімге тоқтауға тиіс-ті. Тәуелсіздік үшін айқас — елдің елдігі, ұлттың бостандығы жолындағы ғазауат — қасиетті соғыс басталмақ! XVI тарау АҢЫС Осыдан төрт-ақ жыл бұрын, Калугаға алғаш кіргені. Онда айбарлы ақ патшаның өзіне қарсы қылыш білеген қарымды жас екен. Соңында бір түмен әскер бар екен.
Алдында қаншама мақсат — орындалар, орындалмас — үлкен мұрат бар екен. Өліп кетсе армансыз екен. Ал қазір... Жалғыз ат, жалаң қылышты жетім аламан. Қажыған. Түңілген. Өмір сүруден жалыққан. Көз ашқалы көргені бұралаң мен шырғалаң. Алыс пен арпалыс. Жағалас пен жанталас. Темір де мұқалады. Тас та уатылады. Мұқалыпты. Уатылыпты. Аспандағы жұлдыз да жерге түседі. Бұл да жарқырай ағып, төмен құлаған сияқты. Сібір. Мәскеу. Хан-Кермен. Бұлғақ. Ойлап тұрса, адам — жел айдаған қаңбақ құрлы да жоқ екен. Тағдыр дауылы соққанда саялар сай таппайсың. Қас қару қайда, қиялап шығар жолың жоқ. Бір басыңа сауға таппағанда, аспандағы бұлттың жолын қалай бұрмақсың, жердегі желдің лебін қалай токтатпақсың. Ораз-Мұхамед те әуелде бұрам, тоқтатам деп ойлаған. Қасқарған, қасарысқан, қия соқпақ іздеген. Енді бір сәтте пенделік мұратын тапқандай еді. Тыныштық, барақат келді. Білігі, танымы молая түсті. Бірақ жеке басыңа келген тыныштық — азап та, артық парасат — жегі құрт екен. Айналып өз қазығын тапты. Ашынып атқа мінді. Барын бәйгеге тікті.
Ақыры міне... Бірақ тағдырға наласы, кісіге кегі жоқ. Жазылған талай, бұйырған тірлік. Балта — сабынан озбас. Тәңірінің сонау Созақтан бері тартқан бұралаң жолы осы болғаны да. Қайта айналып Калугаға, Кәззаптың дәргейіне келді. Жоқ. Жолкевскийден жапа көрмеген. Жолы тар болса да, пайым-парасаты мол гетман Клушино ұрысынан соң Ораз-Мұхамедті бұрынғыдан әрмен жақын тұтқан. Сырдаң сый, құрғақ ықылас емес. Русияда аз-маз тәртіп орнасымен, мұндағы бүкіл « татар » қауымы хан Касимовскийдің ғұзырына келтірілмегін, Ораз-Мұхамед сияқты қабілетті кісі жаңа елде жаңаша қызмет атқармағын ашық айтқан. Жаңа, қажетті қызмет, әрине, елдің ішкі тәртіп жүйесіне қатысты. Бұрын Московияға қараған барлық бұратана жұрт енді қынға түспес қара қылышқа айналмақ. Бұл — берідегі талайың. Арыдағы абыройдың жөні тіпті өзгеше. Орыс боярлары арқылы, алыс атырапта қызмет атқарған үлкенді-кішілі кісілер арқылы мол мағлұмат жинаған гетманның байыптауынша, дарынсыз патшалардың шығыс тараптағы қимылдары сылбыр әрі ұтымсыз. Индияға, Қытайға баратын керуен жолдары. Сібірдің түстігіндегі кең-байтақ дала арқылы өтетін көрінеді. Ендеше, күн түбіне қарай маңып кете бермей, осылай қарай бет бұрған жөн.
Рас, бұл даланы жабайы болса да жауынгер әрі саны көп көшпенділер жайлап отыр екен. Қазіргі кезеңде карумен бұқтыру қиын. Ұзақ әрі ауыр күрес жүргізуге тура келер еді. Алайда Русияны тыныштандырған соң Реч Посполита қай қиырдағы қандай қиындықты болмасын көтере алар қуатқа жетпек. Ақырғы нәтиже қандай құрбандыққа болмасын татиды. Оның үстіне, зеңбірек күркірінен гөрі қуаттырақ жылы сөз, шебер саясат бар. Тек түземдік жұрттың көңілін табу керек. Ақыр түбі қайыр боларын ұғынсын. Бұл жолда, әрине, батыс үлгісімен тәрбие алған хан Касимовскийге өзгеше миссия жүктемеді. Берері мол, алары одан да зор. Әзірге сөз ғана. Бірақ бәрі сөзден басталады демеуші ме еді қасиетті төрт кітаптің бірі « Інжілде ». Реч Посполитаның бар сөзі орнына келіп жатыр. Жуан мойын бүркіт екі басты самұрықтың түте-түтесін шығарды. Ораз-Мұхамедтің ойынша, екеуі тепе-тең түссе керек еді. Тепе-тең түскен екі жыртқыш бірінің көзін бірі шұқып, қансырап, діңкелеп жатса керек еді. Олай болмады. Клушинода бар күші сарқылған ақ патша тақтан ұшып түсті. Король ата-бабасы арман ете алмаған нәтижеге жетті. Король... патша... Патша… король... Жоқ.
Шуйскийден Жигимонт тәуір деп айта алмас еді. Боярлардан пандар артық деуге тағы аузы бармайды. Әлде, стрелецтен гусар қайратты, казактан черкас күшті ме. Клушинода көпті аз жеңді ғой. Ендеше, Троица неге тапжылмады? Смоленск неге жығылмады? Әлде шын күшті құдай Реч Посполита жағында ма. Онда неге ғұмыр бойы Қырымнан таяқ жеп келді. Осы Русия емес пе еді, сол құдіретті Қырымды ығыстыра бастаған... Дүние шырқ айналды. Онсыз да ойран-асыр әлем Клушино соғысынан соң асты-үстіне түсіп, бейберекет, шат-шәлекей болып кетті. Гетман Жолкевский Русия астанасының түбіне жеткенде, Москва өзенінің арғы бетінен, биік қырқа басынан ақ тасты, алтын күмбезді асқақ мұнаралар көрінген шақта Ораз-Мұхамедтің жүрегі сыздап қоя берді. Патша — патша да, орыс — дастарқанынан дәм татқан, достық сыйын көрген, жиырма екі жыл ортасында болған орыс бір бөлек екен. Орыс… Қай орыс? Шуйский де орыс еді. Жолкевский де орыспын дейді. Салтыков — ақыр түбінде гетманның ең жақын кеңесшісіне айналған Салтыковты ауызға алып та қажеті жоқ.
Сонда... Ораз-Мұхамедтің көз алдына еңсегей, иықты, ақ сұр кісі — тар жерде кездесіп, тайғақта айырылысқан қарулас серігі — ақырғы демі біткенше ақ патшамен арпалысып өткен Болотников елестеген. Ол да Москва түбіне келіп еді-ау. Осы қазір қайтер еді? Айта алмады. Басқаға қалай кепіл бересің, өзіңнің ертеңің күмән. Бір-ақ нәрсеге ден қойды. Өзінің басы артық. Жалғанның тағдырын шешер — жалғыз ат, жалаң қылышты Ораз-Мұхамед емес. Осы уақытқа дейін сызған шимай шатпақ соқпағы тәңірінің тура тартқан даңғылын тұтамға бұра алмапты. Ештеңе өзгермепті. Ендеше, құмырсқа, жолыңды біл. Өзін осылай алдарқатты. Кәззап Москва түбінен қайтадан Калугаға қашқан соң, бар қатерден біржола құтылғандай естері шыға қуанған боярлар кеңесі Қыз Дала — Девичье Поле алаңындағы Реч Посполита әскерінің уақытша тұрағына қонаққа келіп, таң — таңға ұласқан мереке үстінде Ораз-Мұхамед гетманның өзінен рұқсат сұраған. Үй ішін, жақындарын көруі керек. Алыс емес. Тақты шаһардың терістік батысы, осыдан жиырма-жиырма бес шақырымдай ғана жерде шағын қоныс бар. Сонда.
Төбедей-төбедей теңкиген боярлардың бәрін өзінің кішкентай тұлғасымен-ақ басып отырған, қызу болмаса да көңілді гетман ауру тізесін сипалап аз бөгелді де, басын изеді. Ораз-Мұхамед мерекенің аяқталуын күтпеген. Удай мас, өзін тарс құшақтап алып, құшырлана сүймек болған Салтыковтан да, көбі оң-солын айырудан қалған, бірақ бәрі де бауырмал болып кеткен басқа марғасқалардан да әрең сытылып шықты. Шолпан туа атқа қонып, күн найза бойынан асқанда Мырза Жұртына келіп жетті. Бірақ жалғыз қызын да, жақын туыстарын да таба алмаған. Төңірегіндегі ағашына дейін өртеніп кеткен ескі мекендегі бар қарасын — үш-төрт жаман жаппада отырған, баринді жатырқай, жасқана қарсы алған кемпір-сампыр жарытып жауап айта алмады. Царь Дмитрей Ивановичтің кісілері айдап әкетті деді бірі. Жоқ, анасын, бауырын алып, жас бариннің өзі кетті деді екіншісі. Анығы — үшеуінің де кетуі. Және қастарында казактардың болуы. Кешелі-бүгін емес. Осыдан бес-алты ай бұрын. Тіпті осында орнығар-орнықпастан. Жиені Кәззаппен тым жақсы еді. Қалай кетсе де Калугада болуға тиіс. Басқа барар жер де жоқ.
Ораз-Мұхамед дөң басындағы, күлінің өзі топыраққа айналған ескі үйдің орнын бір айналып шығып, әжесі мен әйелдердің, бақытсыз ұлдың айы жұлынып, жермен-жексен болған зиратының басына құран оқыды да, азғана ат шалдырып алып, тура түстікке тартты. Мақсат анық. Жақындарын Кәззаптың тырнағынан босатып алу. Жиеннің өз мұраты болсын. Әпкенің өз тағдыры болсын. Ал кішкентай қызы Айданақтың несі бар, кімі бар? Далаға қалай тастамақ. Болашақтан үміт бар кездегі далбаса екен. Ал Ораз-Мұхамедте не қалды. Осы кішкене қызы ғана бар. Басқа ештеңесі, ешкімі жоқ. Ал өз басы... қатерден ада. Кәззап бұдан күйлі кезінде де келімсектерді кінәлай алмаған. Калугада құрметпен қабылданары күмәнсіз. Түн жамылып қайта шығудың да бір орайы табылар. Содан соң... Мұндай алмағайып кезеңде арғы күн түгілі, ертеңің күмән. Ораз-Мұхамедтің ойы — жалғыз баласын, әпкесі мен жиенін қатерден тысқары, шалғай вотчиналардың біріне апарып тастау. Өзі әзірше аңыс аңдап, уақыт ұтуы керек. Жарасы жазылсын. Жаны байыз тапсын. Дүние ісіне араласпай, ендігі қалған күнін тыныштықта өткізуге тиіс. Тыныштық берсе, әрине.
Алтынды мұнаралар артта қалып, Серпухов жолына түсер-түспестен бір топ қарулы кісіге ұшырасып еді. Басшысы — кім десеңіз де, қызметтес, қарулас ескі таныс Федор Чулков болып шықты. Ораз-Мұхамед таңырқамаған. Ал Чулков тіпті осылай кездесерін білгендей қуанды. Царь и великий князь Дмитрей Иванович қалай қарсы алар екен деп қайта-қайта сұрап, ақыры, соңында жартыкеш жасауылы да жоқ Ораз-Мұхамедтен пана тапқандай, көңілі жайланған. Чулковтың айтуынша, боярлар өкіметі ляхтарға сатылды. Русия дінсіз корольдің теліміне түсуге тиіс емес. Ендігі бар үміт — Дмитрей Ивановичта. Ауыр әскер жиып, елді дінсіздерден тазарту қажет. Өзінің ғана ойы емес. Көп жұрттың айтуы солай. Шынында да, жолай « тума патша Дмитрей Ивановичқа » бет бұрған тағы бірнеше топ кездесті. Серпуховтан өтпей-ақ, Чулков пен Ораз-Мұхамед бастаған қауым үш-төрт жүз адамдық әжептәуір жасаққа айналды. Ораз-Мұхамед нысаналы жеріне қауіп-қатерсіз, аман жеткен. Қайткенде де көңілі күпті еді. Кей тұстарында өрт ізі, көмір мен күйе табы әлі тұрған қарағай қамалға кірген күні-ақ, қуанышқа бөленді деу артық, еркін тыныстап, тәңіріне тәуба айтты. Құрметпен қарсы алғандықтан емес. Оған әу бастан күмәні жоқ-ты. Жақындарының амандығына.
Аман деп айту да қиын еді. Әпкесі дүние салыпты. Уақыты жетті, құдай ісі. Жат жерде қалған жалғыз сол емес. Ораз-Мұхамед құран оқып, қайыр-садақа берген. Ең бастысы — кішкентай Айданақ аман. Мұрат-Мұхамед те сау-сәламат. Керек кезде, уақытында келіпті. Енді балаға жетімдік, жиенге жалғыздық жоқ. Келесі қадам... Келесі қадамды кейінге қалдыра тұратын болды. Бұған себеп — Петр Урусов еді. Русияның әр тарабындағы әр түрлі ұлттан құралған, әр қилы кейіпті, бірақ өзіндік жолы бар үлкен-кішілі толып жатқан қарулы топтар сияқты, ешкімге де қосылмайтын, өзгеше тұрпатты еркін жасақтың басшысы, алпауыттардың әзірейілі Петр Урусов туралы хабар Ораз-Мұхамедке үзіліп-талып жетіп жататын. Өртепті, қырыпты, жойыпты. Лақабы қайсы, шындығы қайсы — ажырату қиын. Анығы — Шуйскиймен де, Кәззаппен де тіл табысқысы келмейтіні. Кейде Ораз-Мұхамедке Петр жарым дүниеге қарсы жалғыз өзі соғыс ашқан көзсіз ер болып көрінетін. Қайткенде де Калугадан ұшыратам деп ойламаған. Алдынан шықты. Федор Чулковтың жорасымен келді ме деп еді. Үнемі қиғаш, қыңыр жүретін Петр бұл жолы да өзінше қия соқпақ тарту әрекетінде көрінді.
Заман озады, жас қартаяды, бірақ мінез — мінездің сыртқы сыпаты емес, ішкі тұрпаты, маңыз-мәнісі өзгермейді екен-ау. Ораз-Мұхамед Петрдің қиялына әуелде сенімсіздікпен қарап еді, кеңесе келе тым теріс көрмеді. Қайткенде де, дем үзіліп, дым құруға тақағанда жаңа тыныс табылғандай. Қаһарлысы қанішер десек, ақылманы аяр екен. Бірі қылтаңды қиса, екіншісі кісеннен айырмады. Ең дұрысы — парасаты кем, пайымы аз жартыкеш. Тек қолыңа ал, қолайыңа пайдалан. Баяғы Федор патша Борис Годуновтың қапысыз қаруы болды. Ал мына, қайдан шықса да, көп, жұрт таныған, әлі де қауқары қайтпаған Кәззап — нағыз біздің қол. Кәззапты Тас қамалдың төріндегі таққа отырғызғысы келді. Орындалмас, орындалса да орнықпас іс-ті. Ал мен Астраханьға патша сайлаймын. Иә, Хажы-Тарханға. Орыс, ноғай патшасы етіп. Ондағы жұрттың ниеті басқа. Керегі де бөтен. Әлі күнге Дмитрей Иванович всеа Русии жағында. Орталықпен өліспей бітіспейді. Берік отырамыз. Тіпті үш-төрт-ақ жыл дейікші. Бүкіл Еділ бойы ес жияды. Керек десеңіз, еңсесін көтереді... — Бәрібір боданға кіресің, — деді Ораз-Мұхамед.
Князь танылып, Алтын Сарайдың төрінде отырғанда да алқымымнан қысып тұрған ажырғыдан құтылу үшін қатерге бас байладым, барымды арымның жолына салдым. Енді алысып өлем!.. Елімнен безе алмаймын, бірге көрем, — деген Петр түнеріп. Көп кеңестің бірінде, көп әңгіме ішінде елеусіз айтыла салған осы сөз Ораз-Мұхамедтің бар түйсік-сезімін басқа арнаға бұрды. Ел! Ес пен түс арасында өзіңді де ұмытасың. Елі бар екен мұның да. Хан-Кермен емес. Хан-Кермен қолдан шыкқан. Берген — патша еді, алған да патша. Немесе өзі берген құдай өзі алды. Тақтан құлар алдында ғана Василий патша өзгеше уәлаятқа әмірші етіп Көшім немересі Арсланды сайлаған екен. Өзі тәж кигеніндей, өкіл баланы да асығыс көтерген. Салтанат үстінде өз қолымен ішіне елу теңге күміс салынған алтын тостаған сыйлапты. Бұл — Клушинодан соң, Мәскеуден бұрын естілген кеп еді. Ораз-Мұхамед сүлесоқ қабылдаған. Тек өзімен-өзі, оңаша қалғанда ғана көңілі құлазып, көкірегі сыздап еді. Тапал тақтың күйігі емес. Қаншама жыл қасында болған, қидалас ұрысты да, қия соқпақты да бірге өткерген халқынан осылай ажырағаны ма. Петрмен әңгімеден соң көңілі тоғайды. Қолынан келген қызметін жасапты.
Дәм-тұзды толық ақтай алмаса, — тәңірі таразысы тексерер. Ортасы ойылса да орны бар жұрт мұнсыз да тіршілік амалын табар. Енді Ораз-Мұхамед те өзінің құмырсқа жолын білгені жөн. Өз илеуін іздеуі керек. Өз елі — туған жеріне бет түзеуі қажет. Қазақ Ордасы… Сарыарқа мен Сыр, Жетісу мен Жайық. Сығанақтан Башкентке, одан Алматыға дейінгі аралықтағы көк күмбезді қаншама кала. Соның бәрінен еңсесі биік қасиетті Түркістан! Неткен дарқан жұрт. Неткен бай ел. Батыр ел. Артында сондай халқы бар — қалай жалғызсыраған?! Оп-оңай, бірақ осы уақытқа дейін ойға келмеген оқыс шешімін Петрге білдіріп еді. Таңырқамады. Әлдеқайда тесіле қараған қалпы үнсіз аз отырды да, бас изеді. Қайткенде де Кәззапты патша сайлау ниетінен айнымастай. Ораз-Мұхамед Петрдің басын бұруға, Кәззаптан біржола ажырату амалына кіріскен. Бұлғақ пен бүлік кезінде айрылған ноғай, қазақ қайта қосылса несі бар, — деп еді. Айхай! Толықсыған ана Еділ! Толықсып менің ордам қонған йұрт, Тоғыз ай күткен ту бие Тойыма күнде сойған йұрт, Қарағайдан садақ будырып, Қылшанымды сары йүн оққа толтырып, Ианға сақла у болған йұрт….
Жабағылы жас тайлақ Жардай атан болған жұрт, Жатып қалған бір тоқты Жайылып мың қой болған жұрт. Шырмауығы шөккен түйе таптырмас, Балығы көлге жылқы жаптырмас…. Қайырлы болсын сіздерге, Менен қалған мынау Еділ жұрт! Бірақ тапқан қайырың қане? Ал Кәззаптың сөз ыңғайына қарасаң, тең емес, артық — бұратана жұртты артық ұстайтын сияқты. Түріктерді көмекке шақырам. Ата жұртымды осы басұрмандар жаулап әпереді. Содан соң... Содан соң... Әйтпесе... Әйтпесе... » « Содан соң », яғни, гауһар тәжді « қайта » кисе, қой үстіне бозторғай жұмыртқаламақ. Гетман мархаматты Тушинскийдің таққа қол созған өнімсіз әрекетті тоқтатуын талап етіпті. Бүкіл Русия королевич Владиславтың дәргейіне бас ұрмақ. Ендеше, қарыса берер жөн жоқ. Король Сигизмунд III мархаматты Тушинскийдің билігіне Самбор мен Городноның бірін береді, қайсысын таңдаса — сонда воевода сайланады депті. Әуелі дәреже, мансабымызды атап үйренсін. Содан соң ғана сөйлесеміз! » — деген.
Ал « царица Московская » Марина Юрьевна миығынан жымиған да, шыңылтыр, қатқыл үнмен нақты жауап қайырған: « Король Жигимонт царь Дмитрей Ивановичке Краковты берсін, сонда біз оған Варшаваны сыйлаймыз! » Бір кезде Иван Грозный Реч Посполита тағына таласса, оның бел баласы Дмитрий неге Краковта король болып жарияланбайды. Елшілер абыройсыз қайтты. Кәззап — табандаған тырысқақ, кәнизак — кеселді кекірт. Бірақ бұл жолғы жауап — қырыс мінез көрінісі ғана емес-ті. Тушинодағы күш-қуатынан айрылған, Калугаға екінші мәрте келгенде қасында мың қаралы ғана казагы болған жалған патша күн озған сайын күш жинап, қуаттанып келе жатқан. Петр Урусовтың қол астындағы екі мың ноғайды есепке қоспағанда, күн құрғатпай әр тараптан бестеп, ондап, селкеу болса да үздіксіз қосылып жатқан қарулы қауым ертеңгі дүбірлі қозғалыстың алғашқы жоралғысындай. Ақ патшаның калугалық жаңа сарайын көтерген Трубецкой сияқты « текті боярлар » халық алдында Дмитрей Ивановичтің ақиқаттығын әйгілегендей. Жат жерлік басқыншыларға қарсы көтерілген жұрт болашақта, әрине, өз патшасының туы астына топталады. Мұндай мүмкіндікті қалт жібергісі келмеген Кәззап жаңаша жарлық шашты. Менің патшалығымды жат жерлік жау тапады деді. Енді ел үшін, дін үшін аяусыз айқас басталмақ.
Русияның ар-намысын жоқтаған адам Дмитрей патшаның жағына шықсын. Ляхтарды, литвиндер мен черкастарды қырыңдар! Дінсіз король Жигимонтты да, оның соқыр күшігі Владиславты да мойындамаңдар! Сендердің өз патшаларың бар, ол — мен, Дмитрей Иванович! Аяқ астынан жаңа бедел тапқан Кәззап енді сағат өткен сайын күшейіп бара жатты. Таяу төңірек, жат жерліктерге қарсы көтерілген бұқара « өз патшасын » шынымен тани бастағандай. Баяғыда — алпауыттар жойылсын, басын ал, барын иелен деп еді, енді жат жұрттан шыққан жауға қарсы көтермек. Ашамен, шалғымен қаруланған қара шаруалар, бұрынғы кеңшілік замандағы әдеттерімен азық жинауға, олжа табуға аттанып, шалғай вотчиналарға кіріп кеткен жолнер, пахоликтерді аман жібермейтін болды. Табан аузында жаһаннамға аттандырмаса, байлап, ақ патшаның алдына жеткізеді. Ат жетер аймаққа тынымсыз жортуылдап тұрған казактар өз тобынан бөлініп қалған, орыстың орманында адасқан, еркін тірлік қызығымен мереке-мейрам үстінде қамсыз жатқан — әйтеуір, қапияда қолға түскен ляхтарды бес-ондап тағы әкеліп жатады. Кәззаптың тұрағындағы ең қызғылықты, ең қуанышты сәттер осы кезде болушы еді.
Тұздай көзі жанарлана жарқыраған Кәззап тынымсыз тамсанып, анда-санда, жүрекке ерекше жағымды сәттерде ышқына балағаттап қойып, шексіз рақатқа батады. Қызығы — қаза, рақаты — басқаның жан азабы. Жәсір атаулы тегіс азапты өлім табатын. Баяғы төртпақтап шабу, қазыққа отырғызу, мұнарадан лақтыру — құдайдың рақымы екен. Кәззап, әлде тапқыр ақылшыларының кеңесі ме, әлде өзінің ерекше қиялы ма — жазаның адам естімеген тәсілдерін ойлап тапқан. Тіпті бұрыннан бар азаптардың өзін жаңаша түрлендірген. Шашына тас байлап, аяқтан асады. Қазанға отырғызып, майға шыжғырады. Тілін кесіп, тістерін бір-бірлеп суырады. Аузына дәрі толтырып, от тұтатады. Мүшелерін кеседі. Терісін сыпырады. Өстіп, күн ұзақ рақатқа шомған Кәззап, ғаламат азап шеккен, көпшілігі әлі тіршілігін үзбеген, жау болса да, жауыз болса да жан иесі аталатын мүскіндерді арнайы байланып тұрған аш төбеттерге тастатады. Содан соң мол дастарқан, көл шарапты думан тойға кіріседі. Жауына мейлінше қаһарланған Кәззап жаңаша билік құра бастады. Етектен тартар, бетке қағар Рожинский жоқ, ойына келгенін істейді. Трубецкойды ақтажы бояр сайлады.
Заруцкий, баяғы казак атаманы, Тушинода боярлыққа жеткен, Клушинода ерлігін танытқан, ақыры, Жолкевскиймен тіл табыса алмай, Калугаға қайта қашып келген Иван Заруцкий бас әскербасы болып белгіленді. Одан басқа да, патша сарайында болуға тиіс мансаптардың ешқайсысы ұмытылмаған, бәріне де лайықты кісілер, « таңдаулы кісілер » тағайындалған. Мансап, дәреже деген не, тұтас патшалықтардың тағдыры шешіліп жатқанда. Ораз-Мұхамед өз орнын алған. Петр Урусов Русия қанаты астында дербес тіршілік кешпек Ноғай Ордасының бірден-бір әміршісі — ұлыби сайланды. Бірақ ең үлкен мәртебеге жеткен — Мұрат-Мұхамед еді. Царь Сибирский! Баяғы Көшім билік құрған, кейін жермен-жексен болған Сібір патшалығы қайта көтерілмек. Және бұрынғыдан әлдеқайда қуатты, жері кең, қарымы мол, өзгеше сыпатты, жаңа патшалық болмақ. Ойлап көріңіз. Жаңа жұрттың жас ханы, ақ патшаның өзінің сүйіктісі Мұрат-Магмет Сейдяковичке от қаруға сүйене отырып, түстіктегі, тағылар жайлаған кең даланы бағындыру міндеті жүктеліпті. Көшім әулеті арман етпеген, Сібір воеводалары аяқ артуға батпаған істі Ораз-Мұхамедтің жиені жүзеге асырмақ. Мазақ па, сандырақ па. Қайсысы болса да ақылға сыймас әумесерлік.
Ораз-Мұхамед өзі тәрбиелеп өсірген туысына ойынның мәнісін ұғындырмақ еді, Мұрат-Мұхамед тырсия сыздап, текірек атқан. Ата жұртым! Көшім әулетінен арылды, енді мен болмасам, кім бар деген. Ораз-Мұхамед не түңілерін, не күлерін білмеді. Ашулана да алмаған. Ақылсыз жиеніне жаны ашып еді. Ал ақылсыз жиен осы Калугада өткен азғана күн ішінде Кәззаптың ең жақын шараптас досына айналыпты. Үнемі оң тізесінде отырады. Дос қана емес, мәртебелі марғасқа. Царь Сибирский! Байтақ Сібір, бай Сібірмен салыстырғанда Қазан қайда, Касимов қайда... XVII тарау ОЙЫН Калугада барлық жұрттан еңсесі биік бір адам болды. Тіпті « ақ патшадан » да жоғары. Атақ-дәрежесі, отырған орнымен емес, бітіс-болмысы, өзгеше мінезімен. Бұл — Петр Урусов еді. Думан үсті, дастарқан басы делік. Тағы да айтыпты: « Патша деп бас ұрғаннан, туған әке танып сыйлағанды артық көрем » деп. Әлемдегі ең шыншыл адам айтқан, — дейді Петр. Білгір. Кемеңгер. Царь и великий князь Дмитрей Иванович всеа Русии самодержец айтқан бұл сөзді. Москваға алғаш кіргенде. Москваға алғаш кірерде. Коломенскідегі салтанатты аял кезінде!..
Жарамсақ байғұс жер болады. Коломенскіде. Русияның ең таңдаулы адамдары салтанатпен қарсылағанда. Конюший боярин, есіңде ме... Трубецкой қызара күреңітіп, тұқыра бас изейді. Петр әбден қызады. Басманов қайда. Басмановты жарып өлтірген. Содан соң моншаға түстік қой бәріміз... — Қайда? Тақты қаланың өзінде... — Князь, шатастыра бастадың. Басмановтың өлгені... — Иә, иә... — дейді Петр басын сілкіп.— Басманов сенен тура бір сағат бұрын өлді. Содан соң сен баспалдақтан құлап... — Құлағам жоқ... Мен ол кезде... Мен қайда... — дейді патша беті шабдарлана жымиып. Сіз өлгенде... Жұрт сіз өлді деп қайғырып жатқан кезде Басманов шын өлген... Тірі болатын. Дұрыс. Мына мен айтып отырған кезде тірі болатын. Сонда бәріміз бірге моншаға түстік қой. Әлгі Шуйскийге кешірім жасалғаннан соңғы аптаның жұма күні. Сонда… Боярлар, тыңдаңдар! Сонда, біз — патша ағзам, марқұм Басманов, содан соң... иә, мен — үшеуміз моншада отырғанда осы Дмитрей Иванович мені Қырымға хан сайлаған! Моншада! Сенбесең, Басмановтан барып сұра!.. Маспын.
Өзім де білмеймін, масайсам болды, шылғи шынымды айтам... « Сарайда », мәртебелі марғасқалар бас қосқан әдепкі отырыс екен. Қайсысына қарасаң да бас бағлан — князь Петр Урусов. Ақ патша бар сырын соған ғана айтқан, бар мәселені сонымен ақылдасып шешкен, бар қызықты сонымен бірге бөліскен. Тағын қалай түсіп бермеген деп таңырқар едіңіз. Ақыры, шұғыл басталған сөз шұғыл аяқталады. Онсыз да жұмысы ауыр. Бүкіл Русияның, қала берді, Қырым мен Кавказ, Ноғай Ордасы мен Сібірдің тағдырын шешу оңай ма! Великий государьға денсаулық керек. Великий государьға демалыс керек. Ен далаға шығамыз. Бүгінгі дана жаңалықтарды Ока жағасында тойлаймыз! Бүгінгіге осы да жетеді, бас жазайық боярлар. Әлдебір « маңызды мемлекеттік мәселелерді » шешуге арналған мәртебелі кеңес адыра қалады. Арада бірер сағат өткенде Калуганың сыртында, кең далада немесе шалқар өзен жағасында дуылы мол мереке — кешке қарай ақ патшаның өзі атқа өңгерілер жаппай ішіс басталады. Қашанда, кезекті әзіліне кірісерде Петрдің қайқы, қияқ мұртының ұшы болмашы жыбырлап, қой көздері ұшқын ата күлімдейтін. Содан соң жанары темірдей суып, бетін мұз қа быршақ басады.
Дәл осы сәтте Ораз-Мұхамедтің иманы ұшатын. Ымнан, тартпақтан пайда жоқ. Петр тоқтамайды. Ендігісі құданың ғана еркінде. Құданың және Кәззаптың. Кез келген сәтте байлануы, адам айтқысыз жазаға кесілуі мүмкін ғой. Бірақ тақыр-таза шығады. Қашанғы шыға бермек?! Батылы бармайды. Күш бізде. Алда-жалда кездейсоқ өле қалсам, — деген аз ойланып барып, — анығына жет. Анығына жет те, Кәззаптың күркесін талқан қылып шап. Аруағым риза болады. Ешкім тоқтата алмайды бізді. Мұз түссін. Бірақ ойынын қоймады. Жаңа түрлерін тапқан. Бірде жүген-құрық тимеген асау айғыр әкеліпті. Қырбақ қар жаңа түскен, Калуга әміршісі ит жүгіртіп, қоян талатуға шығып еді. Қатарлана тізілген бітеу күбілердің үстіне салынған тақтай көпір арқылы Оканың қарсы қабағына өткен бетте, аңшылық басталмай тұрып, бой жылытар аялға тоқтасқан. Көңілге жел бітірген екі-үш тостағаннан соң-ақ Ораз-Мұхамед Петрдің мұртының ұшы жыбыр ете түскенін аңдады. Ғайыптан шыққан сайтанның сапалағындай жирен қасқа айғырды сонда ғана көрді. Үстіне ішпек қана тартылған. Шыңғыра тулап, көкке шапшиды. Екі жағынан бірдей бұғалықтаған екі жігіт әрең ұстап тұр. Бесті айғыр! Шу асау.
Кеше бес ат беріп сатып алдым. Түнде екі жігітті теуіп өлтірді. Баяғыда, есіңде ме, асауға құмар едің. Мынау не — ат па, көтерем мәстек. Не түрлі тарпаңды өз қолыңмен ауыздықтап міндің. Мына мәртебелі боярдың ешқайсысы көрген жоқ қой. Мен көрдім. Асауға мінсем, тақымым жазылып, бойым сергіп калады дейтін Дмитрей Иванович. Калугаға келгелі үлкен істерден басы босамай жатыр, іші пысып, бойы құрысқан шығар, шер тарқатсын дедім. Қане, мәртебелі боярлар, жол беріңдер! Көресіңдер қазір, патша ағзамның асауды калай ауыздықтағанын! Царь и великий князь Дмитрей Иванович всеа Русии — ақ патшаның асауға құмарлығы рас еді. Топ алдында талай тарпаңның жынын басып, небір шәлкесті қойдай жуасытқан. Бірақ ол... ол әуелгі « Дмитрий Иванович » — таққа жетіп өлген Өлермен еді. Ал Кәззап асау түгілі, жуастың өзінің үстінде қопаңдап әрең отырады. Қыста тіпті шанамен ғана жүретін. Енді міне. Есерсоқ князь тура аранға айдап тұр. Угличтік патшазада болмасаң да, кейінгі, көп жұрт тақта көрген ағзам екеніңді дәлелде дейді. Асауға мінуіне жол бермейміз. Бірақ айғыр үйретілмей қалмауға тиіс.
Қане, осы жерде біздің тума патшамыз Дмитрей Ивановичқа шын адал құтан бар ма? Қане, кім Дмитрей Ивановичті бүкіл Русия патшасы деп таниды? Дмитрей Иванович, әкеміз, қамқоршымыз! Сен қазір өзіне ең адал қызметші кім екенін өз көзіңмен көресің. Боярлар, — дейді сосын патша тобына айдындана қарап. Келер мезетте шайтандай лып етіп, асау айғырдың арқасына шығып мінген. Ғұмыры үстіне шыбыннан басқа ештеңе қонып көрмеген тарпаң айғыр шыңғыра шапшыды, шұрқырай тебінді, мойнын ішіне ала мөңкіді — жалына жабысқан пәледен құтыла алмады. Әуелі шыр көбелек айналып, таңырқай аңтарылған жұртты тым-тырақай қашырды да ( ақ патшаның өзі ағаш тасасына тығылған ), мойнын қарыстыра, ауыздығын кере созып, айдалаға карай тасырлата жөнелді. Жер тоң. Қар шашаға жетер-жетпес. Жылға, жыра көп. Ораз-Мұхамедтің зәресі ұшты. Өзі түспес, атымен қоса жығылып майып бола ма деген. Жоқ, жарты сағат өтпей қайтып келді. Екі езуінен қанды көбік аққан, сүмектей терлеген, жұп-жуас жирен айғырды патшасының алдына тартып еді. Жаңа ғана күбірлей күңкілдеп сыртынан сөккен жұрттың бәрі жамырай мадақтаған. Есер деп ешкім айтпады. Ер. Әміршінің адал қызметшісі.
Арада он шақты күн өткенде тағы бір сұмдықты бастады. Ақ патшаны барлық боярларымен қоса қонаққа — өзі тұрған үйге шақырған. Жазаға ұшыраған көпестердің бірінің хоромы еді. Ораз-Мұхамед ауланың қақ ортасына орнатылған кісі бойы қарағай қоршауды, қоршау сыртындағы биік тақтай үстіне орнатылған, үстіне кілемшелер жабылған сәкілерді көргенде, Петрдің аю ойынын әзірлеп қойғанын аңдады. Бірақ бәрі басқаша болып шыққан. Мол дастарқан, көл шараптан соң барлық мейманын аю ойынын тамашалауға шақырған Петр жұрттың бәрі тиесілі орындарына жайғасқан соң, қызметшілеріне « Михайло Потапычтың » өзін шығаруға бұйырған. Тайыншадай қоңыр аю айрықша ашулы екен. Ұйқы және жоқ. Түні бойы түрткілетіп отырдым. Бұл — анау-мынау аю емес, — деген сосын.— Нағыз кісі жейтін перінің өзі. Содан соң... Ақылға сыймас іс болды. Қайда-а... аю ма мынау — қанден ит, нағыз аю сол еді ғой. Балтамен бір-ақ ұрып, етпетінен түсірдің ғой, тіпті қызығын көріп те үлгере алмадық. Бұл рас еді. Таққа жаңа отырған бала патша бояр әулеті, қара бұқара — қаншама халық алдында аюға жеке шығып, қаншама мақтау естіген. Бірақ ол — мына Кәззап емес, ана Өлермен еді.
Бірақ… — Петр сол бөгелді де, қолын жайды, — мына отырған боярлардың ешқайсысы сол ойында болған жоқ. Енді міне, бүгін мүмкіндік туып тұр... Великий государь », — деді Петр тағы да жерге басы жеткенше еңкейіп, — осы жолы рогатинамен шығасыз-ау деймін... Бір сәт өлі тыныштық орнады. Патша боп-боз болып кеткен еді. Аюға қарсы құтандар шығады... — Сонда сен, бояр, біздің сүйікті патшамыздың мына мен айтқандай, аюмен сайысын бекерге шығарамысың? Әлде аюға қарсы шыққан адамның бәрі құтан болып кетеді демекпісің. Жоқ, көгершінім, қонағым болсаң да төзе алмаймын мұндайға. Мен үшін ақ патшаның абырой, намысы бәрінен де жоғары. Шыққан аюмен жекеге. Балтамен. Төбесін ойып, жалпасынан түсірген. Рас қой, великий государь? Дымы бітіп қалған « великий государь » бас изегендей болды. Ер екенін, ер халыққа лайық екенін. Енді... біз дәлелдеуіміз керек. Қане, мәртебелі боярлар, патша ағзамның алдында мына аюға қарсы қайсың шығасың? Әрине, ешкім шыға қоймады. Мынауың теріс, мұндай қалжың, мұндай сый болмайды деп және ешкім айта алмады. Мен! Мен!
Егер мен болмасам, мына жұрт қалай күн көрер еді? Великий государь! Сенің құрметіңе! Өлетін амал таусылып па еді! Сосын оралымды орысшасына көшкен.— Орманшы мұжық ұрып алатын аю, бояр есігінде жүретін құтан ішін жаратын аю мен үшін — князь Петр Урусов үшін ешқандай қатер емес. Көрсетейін қазір, кімнің кім екенін!.. Великий государь, — деген сосын дауысын көтеріп.— Мына Михайло Потапыч менің етімді жеп, сүйегімді мүжіп болғанша, ешкім орнынан қозғалмасын. Әйтпесе, — деді қолына алған шолақ найза — рогатинаның қылпуын саусағымен шетіп, — аюмен емес, әлгі адаммен ісім түседі. Сәкіде отырған боярлар да, патша ағзам да ерекше көңілденіп еді. Амалы таусылған Ораз-Мұхамед сырт киімін тастап, қылышын сайлады. Бірақ ереже бұзар шырғалаңсыз-ақ іс бітті. Тіпті сайыстың өзі болмағандай. Жалаң жасыл жібек көйлекпен ғана қалған Петр қоршаудың сол қапталына — аюға қарсы бетке барды да, көкке қарап, әлдебір дұға оқып, аз бөгелді; сосын лып етіп секіріп, ішке түсті. Аю өкіре ұмтылған. Аяғын тарбайта басып, Петр де қарсы жүрген.
Тоңқаңдай екпіндеген аю қарсы алдына келіп, көтеріле бергендей еді, Петр шегіне толғап, найза ұрды. Содан соң мықшия сіресіп тұра қалған. Келер сәтте-ақ аюдың ышқына өкірген үні қалт тынды. Өндіршектен ұрылған, ұмтылған сайын бойлай енген болат найза жүрек-қолқаны талқандап өткен мезетте орман алыбы да тыраң етіп жығылған. Артынан, оңаша қалғанда Ораз-Мұхамед Петрге қатты ренжіді. Бұлар қорыққанын сыйлайды. Бірақ Кәззаптың әулетін қырып түгесе алмайсың. Ығын тауып, айдауға жүргізу керек. Хажы-Тарханға патша қойсақ... Ар жағын тағы көре жатамыз. Кәззап пен қарақшы тек қорыққанын ғана сыйлайды, — деген тағы да, әуелгі сөзін нығыздап. Кәззаптың Петр Урусовтан қорқатыны рас еді. Бірақ осы соңғы, аю ойынына байланысты оқиға кімге болмасын онша жайлы тимеді. Әрине, Петр мақталған. Мақтау соңы, « ақ патша » бастап, бүкіл « сарай қауымы » түгелімен стол сүзе жығылған кенеусіз ішіске ұласты. Ертеңіне аю да, басқа да болмағандай, әдепкі бейберекет, былық тіршілік басталды. Бірақ бірдеңенің өзгергені, бірдеңенің басқаша тұралғаны анық еді. Ұзынқұлаққа қарағанда, « царица Московская » Марина Юрьевна қатты ашуланған көрінеді. Князь Урусовқа емес.
Ораз-Мұхамед патшайымның Петрге жанары дымданған өзгеше көзбен қарайтынын аңдаған. Тіпті князьдің Кәззаптан айырылмауына сондай себеп бар ма деген күнәқар ой да келген. Бірақ Петрдің ісі мен қылығынан сезікті ештеңе аңдалмады. Қайткенде де патшайым бар кәрін Ораз-Мұхамедке төгіпті. Рожинскийден құтылып едік, енді Ураз-Магмет шықты. Аңғал князьді түртпектеп отырған сол. Қалай батылы барады депті. Атақ-абыройдан айырылуы оп-оңай, патша өзі берген хандықты өзі алады депті. Ораз-Мұхамед өзіне нақпа-нақ жеткен бұл сөзді мүлде басқаша жорыды. Әрине, шатыраштағы аттың жүрісі. Петрдің басына қатер төнген тәрізді. Сақтық керек. Рас, өзі де оң есептен тыс. Тушинода, түн жамылып келген көрісте Маринаның ішіне мұз қатқаны анық. Бірақ Ораз-Мұхамед — жалғыз атты жадау болса да хан Касимовский. Ал хан Касимовский Калугада отыр деген сөз — Русия шегіндегі мұсылман қауымы тегіс Дмитрей Ивановичті таниды деген ұғым бермек. Өзі емес, тұлыбы — атақ-дәрежесі қажет. Әрине, Ораз-Мұхамед өз орнында. Петрге деген сый-құрмет те кемімеді. Бірақ Калуга Сарайында бірінші орынға Заруцкий шыққаны анық еді.
Бүкіл өмірі атыс-шабыс үстінде, беймаза тірлік астында өткен, жанжалды жерде жаны жай тауып, атағы асар жерде ажалдың өзімен әзілдесер, бірақ не істесе де өз төбесінің биік, өз кеудесінің жоғары болуын ғана мұрат тұтқан, бұл жолда ештеңеден тайынбас атаман қазір мүлде өзгерген. Анада патша ағзамның алдына тартылған жирен қасқа айғыр сияқты. Асаулығы адам сенгісіз еді, тақымы қатты Петрдің астында қойдан жуас болып шықты. Атаман да солай. Ұшып-қонба есерлігінен арылған. Ойланбай сөйлемейді. Кәззаптың алдында тіпті биязы. Құлдық ұра мүлгіп отырғаны. Осы қазір мына боярларды тегіс турап сал десе, ойланбай қылыш суырардай. Басбұзар атаман Калугадағы патшалықтың берік тірегіне айналды. Бірақ Заруцкийді ауыздықтаған Кәззап та, оның жомарт мархаматы да емес, патшайым еді. Ер жүрек, еңсегей атаман қуыршақтай Марина отырған жерде мәжнүн кейіпке енеді. Құлағы естімейді, сөзі келіспейді. Бір қызарып, бір сұрланып, берекесі қашып, ыбылжып отырғаны. Ал патшайым өзіне ынтық атаманға назар да салмайды. Әйтсе де Ораз-Мұхамед бар пәле Маринаның өзінен шыққанына күмәнданбаған. Көз қырымен ұрлана қиылып, кейде тіпті келіске, түсініске шақырғандай үміттендіре, наздана қарағанын әлденеше мәрте аңдап еді.
Әрине, таяуда ғана басталған ойын. Патшайымға сенімді сүйеніш, адал қызметші керек. Ораз-Мұхамедтің қаупі күшейе түсті. Заруцкийді жіті бақылай бастаған. Көңілі сергек екен. Қапысыз ұқты. Кәззап пен кәнизак жаңа бір тор тоқуға кірісті. Құрбандығы да белгіленген. Петр. Әрине, соншама тентек ойын — ойын емес, мазақ — төлемсіз кетпеуге тиіс. Ораз-Мұхамед Петрді бейсауат жібермей, үнемі өз қасында ұстауға тырысатын болды. Осы кезде Кәззаптың жаңа жоспарының жайы анықталған. Астраханьға шегіну ерте. Бұлғақ басталғалы Дмитрей Ивановичтен айнымаған Астрахань — ең соңғы тірек. Қазір жағдай жақсарды. Корольге қарсы бүкіл Русия көтеріліп келеді. Жаттан жеріген бұқара жұрт өзінің тума патшасы Дмитрей Ивановичті қайта тануы оп-оңай. Танып та жатыр. Тек көпшілікті көтеру керек. Көпшілік көтерілсе, күш саған ауады. Русияның жарты жерін кесіп бер де, корольмен келісім жасас. Тақ та сенікі, бақ та сенікі. Жеті басы қайта тірілген жалмауыздай, бойына тың күш құйыла бастаған Кәззап та қақаң қаққан. Мінез-құлық, жүріс-тұрысына дейін өзгерді. Тушинода болмаған дәрежеде тәкаппар тартты. Петр Урусов өз мұратының құр далбаса екенін сонда ғана ұққан. Ораз-Мұхамедтің айтқанына көнді.
Кәззаптың былық басы өзінің сасық кеудесінде қалады. Бұл да құдай пендесі. Әр жұрттың өз жолы, өз тағдыры бар екен. Ділі, діні бөтен адамның танып, ұғуы қиын. Ағайын өз дауын өзі шешсін. Петр әрең иліккен. Екі жақтан бірдей қан төгіледі, қырармыз, бірақ қатарымыз азаяды дегенге ғана тоқтаған. Мұртын шайнап, қатты өкініп еді. Бар түйткіл шешілді. Жалғыз-ақ кілтипан қалған. Жаман да болса жиен — қаны бір Мұрат-Мұхамедті тастап кетуге қимады. Жазықсызына қарамай, нағашысы үшін жапа шегері анық. Мұнда қалса, таққа емес, қазыққа отыратынын ұққан соң ғана келісті. Ораз-Мұхамед боз өкпе жиеніне кіммен, қашан және қалай кетерін айтпаған. Сенбегеннен емес. Шығыс күні ешкімге хабарланбаған. Петр екеуі ғана біледі. Әскер шашау кетпей сақадай сай отыруға тиіс. Жарлық берілген сәтте түп көтеріле атқа қонады. Жүздіктерге бөлініп, қаланың әр қақпасынан шығады. Жеке топтары әр түрлі шаруамен күнде сабылып жүр, ешқандай күмән тумауға тиіс. Күмән туса, қидаласып өтуге де қауқар жетеді. Екі мың аламан Оканың арғы бетінде, қаланың оңтүстік-шығысындағы Пельна жолында түйіспек. Бұл кезде мұз қатқан. Қар жұқа.
Дала — кең, жол — ашық. Аттаныс сәтін ұзартуға болмайтын. Бұдан ары бөгелер қисын жоқ. Аттаныс алдағы сәрсенбінің кешіне белгіленді. Патша ағзам әдетте бұл күні аңға шығатын. Аңға шыққан аты ғана. Негізгі мақсат — кең далада, таза ауада шайқап төгіп, армансыз ішу. Кәззаптан бастап барлық бояр төрттағандай жығылады. Қаладағы әскер, қарауылдағы жасақшылар да еркін тыныстайды, яғни, әркім өзінің көңіліне жаққан кейіпте, қолына тиген нәсіпте болады. Күн жексенбі еді. Калуга бүгін де көңілді. Бірақ атаулы мереке — көлденең көз көп. Шын мереке сәрсенбіде. Сәрсенбі — сәтті күн. Күні кеніш, түні бейіш рамазан әл-мағзұм айының үшінші сәрсенбісі.
XVIII тарау ҚАЗА Қайғыға қажып, қуанышқа марқаймас темір өзек пері кебіне түсе бастаған, еңсесі — батпан зіл, көңілі — қара тас Ораз-Мұхамед айналасы екі-үш күн ішінде бар бітіс-болмысы, жан жүйесімен қайта жаңғырған — отыз тоғыз жылдық ғұмырында осымен нешінші мәрте іштей түлеп, ата қаны, ана сүті бойына құйған, туған топырағы қалыптастырған табиғи тұлғасын тапты — бейнетке, қазаға толы қапалы тірлік, айқаспен өтер, ақылмен тыншыр асқақ өмірдің жаңа бір сатысына — өткенге ой сүзгісінен қарап, болашақтың сұлбасын айқын пайымдар тұғырлы биікке шықты. Байыптап қараса, тағдыр әу бастан-ақ өзгеше міндет жүктепті. Қайда сүйреп салса да, қия құздан құлатпай, аман сақтапты. Бүкіл елдің еншісін бір өзіне арқалатқанда, бар жақынын харап етіп, бір өзін қалдырғанда келер күннің хабаршысы болсын деді ме. Арттағы өмір — соқыр соқпақ екен. Тап бастым, тура жүрдім дей алмайды. Шиыры көп, шимайы мол. Бірақ ақыр түбінде иек артпа асуға жетіпті. Алда жалғыз-ақ жол бар. Сорабы салынбаса да тура жол. Өзін Қазақ-Ата иіп тартар алып жақтың қандауызына салынар алмас жебе сезінген.
Соңғы түн — сәрсенбіге қараған кеште төсекте қанша дөңбекшісе де көзі ілінбей қойды. Тынышы кетпеген. Толқыныс, лүпіл де жоқ. Жүрек сыздаған мұң, қимас сағыныш қана бар. Ұзақ жол үстінде қалған жақындары есіне түсіп еді. Бәрі де өздерінің ең жақсы күнінде, ең жарқын кейпінде көрінген. Құрбан емес, шәйіт. Бәрі де қасына, осы қараңғы бөлмеге жиналғандай. Алыс жол алдында кешу айтыспақ. Оң тілеу тілемек. Аруақтан ақ, аруақтан құдіретті кім бар. Желеп-жебейді. Жігер-күш құяды. Тек өз бастарына ғана сәбеті жоқ. Тәні шіріген топырақтан ұзап кете алмайды. Ораз-Мұхамедтің көзіне жас үйірілді. Ойлап тұрса, жақынға жарығы тимепті. Әсіресе Хан-Керменде. Адал жар еді. Аталы ұл-қыз еді. Не көрді... Келер күнге қайрылмастай бет бұрған Ораз-Мұхамед бойын әрең бекітті. Күбірлеп фатиха оқыған. Қараңғы үйге бейіш нұры төгілгендей. Таң атты. Жаңа күн туды. Шығыс — шырғалаңсыз, жүріс — бейнетсіз болыпты. Тегіс қосар атты тас түйін жасақ ойранға ұшырап, топыры шыққан Орыс елінің шегінен көлденең қақтығыс, қуғын-сүргінсіз аман асты.
Жайқын Еділдің шұбар ала қар басқан көк мұзынан шұбырып өткен соң-ақ Қазақ Даласынан ескен жел лебі жол азабынан қажыған қолға тың тыныс беріп еді. Көп ұзамай, қазақ қоныстарының шеті көрінді. Қуанышты көріс арты — мерекеге, мереке арты — қыс көзі қырау, ақ қар, көк мұзда түстік-шығысты — көк күмбезді Түркістанды бетке алған ұлы шеруге ұласқан. Баяғыда, төрт тараптан бірдей жау қысып, тыныс тарылған шақта от шашып, қорғасын бүркер бес жүз мылтықты арман еткен Қазақ Ордасына жаңа жарақтың сырына жетік, өздері де мұздай қаруланған екі мың батыр келіп түсті. Көргені — көп, көсемі — кемел. Ұзамай-ақ көшпенді қауым өзгеше өнер жолына бет бұрды. Біреу оңға, он — мыңға үйретіп, батыс әлемнің бағын асырған сиқыр жалпы жұртқа жария кәсіпке айналды. Мылтық соғатын дарқан, топ құятын теміршілер өз өнерін шыңдай берді. Елдің берекесі, ердің қуаты артты. Төңіректің төрт бұрышы тегіс қатер болудан қалды. Жаулық жолындағы неше жұрт бітімге қол қойды. Енді айбынды ел өз басына ғана қорған емес, алысы-берісі мол ағайынға да қамкор бола бастады. Осы кезде алмай қойман, жалмамай тынбан деген дүлей дұшпан шықты.
Алыстан арбасқанмен, беттесе белдеспеген тажал. Еліңді тоздырмақ. Жеріңді алмақ. Ұрпағыңды мәңгі құлдықта ұстамақ. Жау тұтқиылдан шапты. Қаншама заманнан бері жылы сөзбен алдарқатып жүрген. Енді міне. Шеткі ұлыстар ұйпа-тұйпа болыпты. Ұлыс бегі Орақ бахадұр — князь Петр Урусов қапылыста қаза тапқан. Ішін қан жуған бас қолбасы Ораз-Мұхамед ашына атқа мінді. Бұл не тағы, жау жағадан алғанда? Хан — Есім. Мен! Мен хан болам. Тым құрыса үш жүздің бір бөлігінде дербес билік құрам! » деген Тұрсын мәмлеге келген. Ораз-Мұхамед араға жүрген соң күпірлікті қойған, бірлікке бас иген. Енді мынау не? Ораз-Мұхамедтің өзін аздырмақ па?! Түс ғайып болды. Жылуы ғана қалған. Жақсы түс. Сыртта Федор Чулков пен Игнатий Михнев күтіп тұр екен. Сарайда ерекше сыйлы кісілер. Чулков — ескі таныс. Ал Михневті осында ғана көрген. Әкесі қабақшы екен. Аумалы-төкпелі заманда әміршіге жағып көтерілген епті, пысық жігіттердің бірі. Екеуі де аттан түсіп, құрмет көрсетті. Ақ патшаның итшілермен, қызметші-қосшылармен бірге қаладан шығып кеткенін, ұлы мәртебелі хан Касимовскийге арттан қуып жетуге бұйырғанын айтысқан. Әдепкі жайт.
Бұрын да талай шақыртқан. Жалғыз Ораз-Мұхамедті ғана емес. Калугаға келгелі Кәззап өзінің билігі зор әмірші екендігін сағат сайын, сәт сайын еске салып отырғанды әдетке айналдырған. Күн найза бойы ғана көтеріліпті. Шыңылтыр аяз екен. Аспан ашық. Қылаулаған ұшқын ауаға көкірек тоймас кең тыныс, өзгеше тазалық бергендей. Шашалықтан ғана келетін, құрғақ, аппақ қар ат тұяғынан алтын аралас күміс құмдай сусиды. Екі өңірін тоғай жапқан өзен үстінде бозғылтым бу бар. Алыстағы орман сұрлана мұнартады. Төңіректі тегіс жапқан кіршіксіз қар, қырауыта иілген бұта, саусақтарын ақ түбітке толтыра, көкке баққан қызыл қарағай — ой мен қыр, бүкіл әлем — мәңгілік тыныштық жырына мүлгігендей. Ақ патша көп ұзамапты. Қаладан үш-төрт шақырымдай жерде, Оканың жолдан қиыс оң қабағында, күргейлене біткен тоғай ығында ат тірсегінен асар калың омбыда тұр екен. Топ-тобымен тазы жетелеген итшілер, арақ-шарап, азық-түлік тиелген шаналар, аспаздар мен қызметшілер, тіпті ұзын саны жиырма-отыздан аспаса да, үнемі әмірші қасында жүретін жасауылдарға дейін алға озған. Кәззаптың жанында бір-ақ кісі калыпты. Жақындап келгенде таныды — Михайло Бутурлин екен. Аталы әулеттен шыққан, өз басы қасиетсіз кісі еді.
Қай жерде де Кәззапқа жағынып жалбаңдайды да отырады. Осыдан төрт-бес күн бұрын ғана жанасар атағын алған. Кәззап шайтан көздері күлмең қағып, өте жылы қабылдады. Тіпті аттан түсуге шақ қалғандай. Айтпақшы, Кәззап көбіне-көп шанаға мінуші еді. Қаладан шыға бере, аю терісі жабылған арқалыққа шалқая жатып, шарапқа бас қоятын. Бүгін сау екен. Күн сайынғы « аңшылық » — ашық аспан астындағы маскүнемдік еді. Қансонар — ит жүгіртіп те қызық көрмек сияқты. Бүгінгі аңшылық сәті қалай болмақ? Ат басын бұрып, жолға түсер сыңайы жоқ. Тағы біреулерді күтіп тұрған тәрізді. Әдетте жалғыз шабады. Құмай аталатын жүйріктерге түлкі, қоян оп-оңай. Асыл текті арландар қасқыр да алады. Мен орыс тазыларын кемітпеймін. Бірақ сіздерде, великий государь, ит аңшылығының жайы бөлегірек. Иә, айтпақшы, — деді сосын, — біздің қазақта тазыны тобымен салатыны да бар. Бала кезімде Сырдария дейтін өзеннің қалың қамысында, — сондай өзен бар, мына Окадан екі-үш есе енді, — сол Сырда жолбарысқа ит жапқанды көріп едім. Балалы жолбарыс екен. Әйтпесе шалдырмайтын еді. Соның өзінде ғаламат айқас болды.
Жеті-сегіз жасында куә болған, бірақ отыз жыл бойы есіне алмаған өзгеше ұрыс Ораз-Мұхамедтің көз алдына келді. Бауырындағы қандендей ғана қызыл шұбар шөнжікті қорғап, құйрығы жер сабалап шыр айналған сары ала жолбарыс қаншама ашулы, айдынды болғанымен, шарасыз көрінген. Қасқыр алып машықтанған, ештеңеден тайынуды білмейтін, тазысы, дүрегейі, төбеті аралас жиырма-отыз ит жан-жақтан арылдай анталағанда, алдан, арттан шауып, тай тартқандай қып-қызыл қанға батырғанда бір серпіліп, қатерлі қимыл жасамады. Ақыры, өлермен төбеттердін бірі, өзі де қабырғасын қаусатып, күшіктің омыртқасын үзген соң ғана салып еді майданды. Әп-сәтте бес-алты ит қатарынан майып болды. Енді болмаса адамға шабар еді. Манадан бері садағын сайлап ат үстінде тұрған Ондан сұлтан кесе тартып, салып қалды. Темір істік қақ маңдайға қадалған жолбарыс етпетінен түскен. Ораз-Мұхамед жолбарысқа жаны ашып, бірнеше күн қатарынан ұйықтай алмап еді. Әкесін де суық көрген. Сол хикаяны айта жаздап барып іркілді. Бірақ жолбарыс туралы әңгіме Кәззаптың серіктерін қызықтырған сияқты, ентелей төніп, тым жақын келіпті. Артына, келген жолға қарайлады. Ешкім көрінбейді. Алдағы шаналар да орман мүйісінен асып жоғалды. Жанарында қаймыжық пайда болғандай.
Әлденеге масаттанғанда кірпігі сирек, тұздай көздері жасаурай жыпылықтап кетуші еді. Қас қақпай, тесіле қарайды. Ораз-Мұхамед сөз мағынасын аңдап үлгермеді. Өлім саған!.. Іс мәнісін сонда ғана аңдаған Ораз-Мұхамед ышқына ақырып, қылышқа қол салды. Тебіне серпіліп, қиялай суыра бергені сол еді, қарақұсты қақ жара найзағай осып өтті. Сол сәтінде-ақ жарық күнді қызыл мұнар тұман басқан. Артынша бүкіл денесі қабаттаса, үздіксіз ұрылған ауыр соқкы астында қалды. Мың сап топ бір өзіне қарсы атылыпты. Дүние төңкеріле шайқалып, төмен құлдырады. Шартты сөз айтылған мезетте қылыш балдағынан қол айырмай артта тұрған Федор Чулков қайкая сілтеп, қара құстан шауып еді. Құндыз бөрік қапия ұрылған қылышқа қамсау бола алмады. Ораз-Мұхамед лықси толқып, ердің қасын құшқан. Келер мезетте төртеуі бірдей топырлай ұмтылып, оңды-солды қылыш сілтеп, қидалап шаба берді. Ораз-Мұхамедтің қырық жерден кесілген өлі денесі аударылып ат бауырына түскен. Менің Ораз-Мұхамедім жарық дүниеден осылай көшті. Қаһарманның ажалы кәззаптан келіпті. Ердің түбіне ез жететін көрінді. Әлмисақтан солай екен.
XIX тарау КЕК Қамалда зеңбірек атылып, дабыл көтерілгенде князь Петр Урусов ауладағы бақ ішіне тұнған ұлпа қарға жаңа ғана жалаңтөс аунап тұрып, буы бұрқырап сүртініп жатқан. Басы әлі де зеңгіп тұр еді. Мальвазияның бір тостағанын тартып жіберсе ғой, көзі шырадай жанар еді. Бірақ бүгіннен бастап шараппен қоштасуға бекінген. Ертеңнен бастап қойғаны жөн екен. Енді міне… Біріне-бірі жалғаса, әр тараптан жаңғырық қан зеңбірек үнімен қоса тарсылдап қақпа қағылған. Князь! Қастандық! Патша ағзамға қастандық жасалды! Князь!.. Петрдіц басы сол сәтінде-ақ жазылды. Өзі қашанда жанынан тастамайтын, қазір шие ағашының бұтағына ілулі тұрған қылышын алды. Хабаршы — жалғыз кісі екен. Федор Чулков. Атының бауыры бұйра сауыс, омбылай шапқаны, танаурата тебінгені көрініп тұр. Өзі де аптыққан. Әлде қорыққан, әлде қуанған, әйтеуір, өзгеше толқыныс бар. Түкірігіне шашала, мінбелете сөйлейді. Царь и великий князьді өлтірмек болды! Москваға қашты! Чулковтың атының сулығынан ала түсті. Кім қашты? Во, солай. Сен князь Петр Урусовтың алдында тұрсың. Енді айт адамша. Хан Касимовский қайда? Артымыздан қуып жетті.
Содан, айтар сөзі бар екен, патшамен, Дмитрей Ивановичтің өзімен артта, оңаша қалған. Кенет... қылышын суырып, тарпа бас салады. Патшаға. Оңбаған татар... яғни, оңбаған хан... Дмитрей Иванович осал адам ба, соққыны дарытпайды. Сосын… өз басына қатер төнгенін аңдап, тұра қашқан... — Кім? Царь и великий князь Дмитрей Иванович всеа Русии самодержецке тапа тал түсте қастандық жасалады. Арам ойы орындалмаған опасыз Москваға қашады. Ал сен, князь Урусов, опасыздың соңынан қуғынға шығу орнына, мына мені — патша ағзамның хабаршысын тергеуге аласың. Патша ағзам қазір өз сарайында. Аман-есен. Арнайы жарлық берді, опасыз хан Касимовскийді қуып жетіп, ұстап, тірідей жеткізу керек! Петр қастандық болғанына күмәнданған жоқ-ты. Бірақ Кәззапқа емес, Ораз-Мұхамедке. Қашып кеткеніне де сенді. Қатер төнгсн сәтте ат басын кері бұрмас амалы қалмаған... Бұлар екі жүздей кісімсн Москва жолына түскенде, алда ұбақ-шұбақ шапқылаған адам саны бірталай еді. Петр де ат басын жіберді. Ораз-Мұхамедті ұстап алса, табан аузында жазым етер деп қауіптенген.
Сұрап алар, тартып алар, әйтеуір, тірі қалса, артынан тағы бір ретін табар. Москваға қашқан хан ізім-қайым жоғалды. Серпухов жақтан келе жатқан, қарсы кездескен казактар да жол үстінде ешкімді көрмепті. Әлде басқа тарапқа бой жасырды ма. Петр шынымен үміттенді. Алысқа ұзар жөні жоқ. Қатерден қағыс жерде жүр. Тіпті шығысқа аттанар жол бойында тосуы да. Сол күні Кәззаптың сарайында ғана емес, бүкіл Калугада тек « патша ағзамға жасалған қастандық » турасында ғана әңгіме болып еді. Петр де сенген кейіп танытты. Бірақ жол ыңғайына, жер жайына жетік жігіттерді бес-оннан топтап, шартарапқа аттандырған. Ал өзі оқиғаға жанама болса да қатысы бар адамдардан сыр тартуға кірісті. Екінші кеш батпай-ақ жүрегі мұздап, көкірегі суыды. Ораз-Мұхамедті Кәззаптың өзі шақыртқан. Аңға Оканың оң қабағына — түстік бетке шыққан. Кәззап Ораз-Мұхамедті күтіп, өзі бөгелген, және жалғыз емес, қасында үш адам болған. Біраз қоңыс Мұрат-Мұхамедтен шыққан. Ең бастысы — Кәззап пен оның серіктерінің сөзінде алалық көп.
Кәззаптың өзі Ораз-Мұхамедпен кәдімгідей қылыштастым десе, Михнев пен Бутурлин қастандықтың алдын алған, зұлым ханның қапияда қылыш сілтеуіне жол бермеген, қайтпай ұрысып, қаскүнемді қашуға мәжбүр еткен; ал бұлармен бірге болған Чулков қашқынның қыл нуын да көрмепті. Анығы — Ораз-Мұхамед қамсыз, әрі жалғыз болған, жауы қарулы, әрі көп. Тайталасуға келтірмей, тарпа бас салған. Қайран ер қапыда қаза тауыпты. Ғазиз сүйегін қасқыр жеп, ит мүжіп жатыр ма әлде мұз астына түсіп, иірімге батты ма — әңгіме сонда ғана. Әйткенмен, көңіл құрғыр үмітсіз емес-ті. Болмашы, алдамшы үміт. Ұзамай сол үміттің өзі сөнді. Бейқам, бейсауат кепте күмәнді төңіректі тегіс тексере сүзуге кіріскен ізшіл жігіттер арада жұқа болса да қар жауып кеткеніне қарамастан, қастандық орнын анықтады. Опыр-топыр арпалыс, мөлшерден артық қызыл қан — ешқандай күмәнға жол қалдырмап еді. Келесі күні, ойламаған жерден Ораз-Мұхамедтің өзінің де мүрдесі табылды. Окаға лақтырылған жері белгілі-тін. Жүрген із, ойылған мұз анық көрсеткен. Бас ізші осымен тоқтап еді. Ораз-Мұхамедтің кәрі нөкері Барақ бұл тұстың өзен ағысынан сәл-пәл тысқары, шұңғыма ұйық екеніне назар аударды.
Сауытсыз, ауыр жарақсыз кеткен, ендігі көтерілсе керек, жұқа мұзбен беттесіп тұр деген. Жігіттер алдымен межелі тұста мұз бетін сыпырып, қардан арылтты. Ай жарығында ештеңе көрінбеген. Содан соң иірім басынан бірнеше ойық жасады. Мұз астына қамыс ораған арқанға байлап бұтақты қу ағаш жіберіп еді. Қалай толғап суырса да ештеңе ілінбеді. Ақыры, бейнет асып, үміт үзілген кезде, Барақ мұз үстін айбалта ұшымен шекіп тыңдап жүріп, дәл жиекті, өзенге құлап өскен тал түбін оя бастады. Қателеспепті. Ораз-Мұхамедтің қылыш қидалаған құндыз ішігінің шалғайы томарға киіліп қалыпты. Мұз болып қатқан дене бұзылмаған екен. Бірақ сау-тамтығы жоқ. Тек қызыл шырайы қашып, сұрлана мұңданған беті ғана бүтін. Қылышы жанынан түспепті. Қарыс сүйемдей ғана суырып үлгерген екен. Ертеңіне Ораз-Мұхамедтің мүрдесі шанаға тиелген отын астында Петрдің алдына жетіп еді. Князь сазара мелшиген қалпынан жазбады. Тек жартылай суырылған күйі мұз болып қатқан қылышқа көзі түскенде ғана сәл босаған. Осыдан соң-ақ Калугадағы әмір өзінің әдепкі арнасына түскендей болып еді. Петр апта бойы өліп ішті. Тіпті патша сарайына, дырдуы бұрынғыдан да молайған мерекелі отырыстарға да бара алмаған.
Оның есесіне ноғай-қазақтардың түн жамыла аттанған жортуылдары көбейді. Бес-ондап, кейде жиырма-отыздап айдап әкелген жәсірлері — тұтқауылдан ұсталған, ұрыста қолға түскен, шалғай жүріп торға ілінген ляхтар мен литвиндерді тоналмаған, түгі қисаймаған қалпында патша ағзамның өз қолына әкеп тапсырады. Заруцкийдің казактарымен қиқылдасқанды қойды. Стерелецтермен тіпті тату. Корольге қарсы қашан аттанамыз, жата-жата саржамбас болып біттік деседі. Кәззаптың да көңілі жайланды. Қашқан ханнан хабар жоқ. Іздеушісі және шықпады. Хабар қайдан келсін. Оканың түбінде жатыр. Мүмкін ендігі Касимовтан өтіп, Еділге де жеткен шығар. Іздеуші қайда. Ел-жұртсыз, жалғыз атты аламан еді. Рас, князь Петр Урусов сезетін сияқты. Бірақ оған да жан керек. Енді қорқатын болады. Жалғыз Урусов емес, бәрі де қорқады. Ал Марина... Марина риза. Тағы да сәрсенбі келді. Ораза біткен. Айт өткен. Ораз-Мұхамед шәйіт болғаннан бергі үшінші сәрсенбі. Ішуді қойған, шын, біржола қойған, басы сау, бойы сергек князь Петр Урусов күн найза бойы көтеріле Аллаға сыйынып, атка мінді. Төңірегін тегіс жемтікке айналдырған, алты аяқ, жеті басы болмаса да, бітіс-тұрпаты өзгеше мақұлықтың ізіне түспек.
Не ақ жолда, кек жолында басын жояды, не жеміт хайуанның қара қанын төгеді. Ерекше аңшылық еді бұл. Қадамы қанша қатерлі болса да, қасында жиырма-ақ кісі бар. Қалған әскер қатыспайды бұл іске. Бірақ қалыс та қалмайды. Көбі кешеден бері таяу маңдағы село, деревняларда қонып жатқан. Бірақ осы казір, қолбасшысы аттанысымен түп көтеріледі. Бәрі де осыдан тай шаптырым жерде, Пельна жолында, қайыңды тоғайға кіре берісте түйісуге тиіс. Түске дейін күтеді. Артынан ешкім келмесе, өз жөндерін табады. Құдай атымен айтылған уәде, князь Петр Урусовтың ең соңғы жарлығы осы. Күн сәл бұлыңғыр еді. Ауа аз-маз тұманытып тұр. Жылы. Өте жылы. Тұман қалыңдай түссе деп тіледі Петр. Аңға шыққан патша тобын межелі жерде қуып жетті. Сол шама. Ораз-Мұхамедтің қаны төгілген тұс. Алғы топ — итшілер, қосшылар, жасауыл әскер ұзап кетіпті. Шанада отыр. Төңірегінде жиырма шақты ғана адам бар. Шанада отырған « патша ағзам » жол бойы ішіп келеді екен. Қасындағы аттылар да тегіс қызу. Петр соқтырта желіп тақай бергенде, тегіс дауыс көтеріп құттықтасты. Қолында үлкен күміс кубок.
Әжептәуір қызу Кәззап Петрдің ноғайша айтқан сөзін қошемет санаса керек, оқыс қимылды да аңдамаған. Өзгеше сусаған қалыпта, қолы сәл-пәл дірілдеп, шарапқа бас қойды. Сақалынан сыздықтай төгіліп жатыр. Танимысың мына қылышты?! Кәззаптың көзі шекесінен шықты. Қорқыныш емес, таңырқау. Қане! Соз қолыңды! Есі шыға қалтылдап, кубогын ақтарып алған Кәззап, әлде ақыл алжасар сәттегі, қылышты маған көруге беріп тұр деген далбаса ма, әлде жарлықтың күші ме, әлде оқыс соққыдан жасқанғаны ма, қолын көтере берген. Сол сәтінде ақ алмас жарқ етті де, Кәззаптың оң қолы білек ортасынан қырқылып түсті. Қара қан шүмектей атқылап қоя берді. Алдадың, арбадың. Ешкім тоқтау сала алмады. Енді зауал күні туды! Қазір мен үйретем сені! Көр, татардың ханын суға батырған қалай екен! Ноғайдың бегінің кеудесін басқан қалай екен! Қарауыңдағы халықты қан жылатқан қалай екен! Басыңа керегі тәж еді ғой. Міне, сол алмас тәж!..
Петр кылышын қайта сілтегенде, әуелгі жара жанына батса да ақыл-естен айырылмай, әлі де өмірден үмітті, жалынышты қалыпта шиыршық ата толқып отырған Кәззаптың құндыз бөрікті басы домалап, алдын жапқан аю терісінің үстіне түсті. Көбікті қара қан лық ақтарылған. Мана Петр алғаш ақырғанда таңдап қасына ерткен жиырма жігіт тегіс қылыш суырып еді. Тырп етпе! Өлесің әйтпесе! » дескен ызбармен. Көбі мас, « патша ағзамға » жағынумен ғана күн кешіп жүрген, ұрыс-соғысқа жоқ « игі жақсылар » естері шығып, ұйлыға аңырып қалған. Петр Кәззаптың мықшия бере сұлық түскен өлі денесіне назар да аудармастан, осы жандайшаптарға бұрылып еді. Ішінде Ораз-Мұхамедтің қазасына ортақ үш жендеттің ешқайсысы да жоқ екен. Ең аяғы, сүмелек « царь Сибирский » де көрінбеді. Бірақ аламандар Кәззаптың қосшыларын тегіс турағалы тұр. Тимеңдер. Енді қарайлар ештеңе жоқ. Тарттық, Пельна жолына... — Асықпаңдар, — деген, қанды ошақтан сөгіле айрылып, түстікке бет бұрғанда. Қашты дер. Қалаға хабар жеткенше, біз де қалың қолға қосыламыз. Батылы жетсе куып көрсін!
Ертеңіне, қақтығыс, шырғалаңсыз қатерлі аймақтан ұзаған, қабақтары қатыңқы екі мың аламан аттан түсіп, азғана аял жасады. Бәріңнің де өскен ұя, шыққан ортаң бар. Енді жөнімізді табайық. Рұқсат. Ал мен... мен шын күрес жолын жаңа ғана таптым. Ерем десеңдер ерік өздеріңде. Бұлғақтан қажыған, амалы таусылған біраз жұрт Романовқа, Юрьевке, Кузьмодемьянскіге, Қазанға өздері туып-өскен жерге қайтпақ болды. Не көрсек те тағдырымыз Орыс елінде дескен. Петрдің қасында жауынгер жасақтың жарымы ғана қалып еді. Хажы-Тарханға ма, Қазақ Ордасына ма? Өле-өлгенше сенімен біргеміз! Қайда жүрсек те ат тізгіні өзімізде болмақ! Қайткенде де өмір бойы ақ патшаға қарсы алысып өтеміз... Бірер жүз аламан Хан-Керменге бет бұрған. Ортасында ақ киізге тігіліп, атқа артылған Ораз-Мұхамедтің мүрдесі. Өз қолыммен қоя алмадым. Қолдан келгені осы болды. Кеш. Бұлай айырылам деп ойлаппын ба... — Хан Көкем өлген жоқ! Қайта тіріледі!.. Арада сүт пісірім өткенде жол екі айрылды. Ораз-Мұхамедті ортаға алған селдір де жадау топ Хан-Керменге сапар тартқан. Соңында жанкешті жасағы бар Петр Урусов Қиян Далаға бет түзеді.
Тарихтың мың он тоғызыншы, ит — кейінгі ұрпақтың санаты бойынша 1610 жыл еді. Рамазан айы өткен, шәууәл туған. Қазақша желтоқсан. Қыстың басы. КҮРМЕУ ( Эпилог есепті ) Ораз-Мұхамед қазақ даласынан күн түбіне асқан соң, арада төрт ғасырға жуық уақыт озғанда, өзгеше тағдырлы сақара перзентін қайта тірілтпесе де, ол өткен өмір белестерін, замана кейпін қазіргі ұрпақ алдына тартуды мұрат тұтқан, өзі де қырда туып, қырда өскен, бірақ алмас қылышқа емес, ала қағазға машықты әлдебір Қаламгер елес ізімен, көңіл жетегімен Созақ — Ескер — Тобольск — Тас Кемер — Москва — Қырым арқылы Хан-Керменнің өзіне — Россияның Рязань облысындағы Касимов ауданына барып түсіпті. Шаһар сол баяғыша, Ока жағасында, ақ кенере биік қабақ басында тұр. Ұлан-тау — төбеде, Төбен-ауыл — ойда. Әліш, Субак, Татарбай, Қарамыш, Күшік — бәрі бар. Екі тайпаның ұрпағы да орнында екен. Бірақ ел жаңа, жұрт басқа. Біз білген заманнан баяғы Ақ мешіт қалыпты — Өлкетану музейі, Шах-Әли ханның тәкиясы қалыпты — мемлекет қарауындағы ескерткіш.
Ораз-Мұхамед жерленген көне зираттың бір шетін қайың, терек, шаттауық аралас калың тоғай басыпты, екінші өңірі — шөбі қуаң далаға айналған. Ешқандай бедер, белгі жоқ. Піл сауырлы қара жер ғана мәңгілік екен. Және жарық күн, қараңғы түн. Содан соң... адамның зиыны. Хан-Керменде жол шетіне жеткен Қаламгер өзі қаншама жыл тынымсыз тексерген, талай тереңіне батып, талай тұйығына тірелген көне тарихқа ой жүгірте отырып, осы қилы кезең хикаясының Ораз-Мұхамедтен соңғы ушығын күрмепті. Қайтадан күш жинай бастаған, көп жұрт әлі де тума патша санайтын Кәззаптың көлденең қазаға ұшырауы — бұлғақ тасқынына бетбұрыс жасайды. Жалған ту құлады, алданыш жоқ — жау — жалғыз-ақ жау бар. Жат жерлік басқыншы! Жер үшін, өждан-ар үшін! Тәуелсіздік жолына бас байлаған халық қашанда мұратын табады екен. Бұлғақ әлегімен басына күн туған, басқаның теліміне түсіп, елдігіне қатер төнген Орыс әуелі Москваны тазартады, артынша бүкіл ұлыска өз билігін орнатады. Жаңа дәуір, ақыр түбінде Россияны қуатты да алып елге айналдырған жаңа заман басталады. Сол ескі күннен тартылған сүрлеу соқпақ бүгінгі даңғыл жолға ұласыпты. Мұның бәрі көне шежіре, кейінгі тарихтан мәлім.
Бірақ тарих қайталауды сүйеді дейді. Сондықтан да еске салдық. Айтпақшы, жазылмаған тарих бар. Ол — Ораз-Мұхамедтің артында қалған ел жайы. Ағасы қалай алысты, бауыры қандай жолға бас тікті. Арыстандай айбарлы атаның ұлы кандай мұрат қуды. Немересі неден запы шекті. Шаңырағы шайқалып, құты ортайғаны не қырсық. Түн кешсе де жарығы өшпеуі не ғажап. Сауал көп. Жауабы да сан сала. Бірақ мұның бәрі — басқа уақытта жазылар басқа кітап. Бар хикая Хан-Керменмен тәмамдалмаса керек. Жер мәңгі. Ел де мәңгі. Қорғалап батқан күн қызара төңкеріліп қайта шықты. Шаңқай түс — алда. Алматы — Көктөбел — Касимов — Алматы.
